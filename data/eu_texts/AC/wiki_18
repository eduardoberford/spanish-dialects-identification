{"id": "272424", "revid": "336", "url": "https://eu.wikipedia.org/wiki?curid=272424", "title": "Louis Farrakhan", "text": "Louis Farrakhan \u2014jaiotza-izena: Louis Eugene Walcott\u2014 (Bronx, New York, Ameriketako Estatu Batuak, 1933ko maiatzaren 11) erlijio-buruzagia da.\nBizitza.\nBostonen bizi zelarik, Eliza Episkopaleko abesbatzako kantari izan zen, eta biolin-ikasketak egin zituen. Oso ikasle ona izan zen. Ipar Carolinako Irakasle Eskolan ari zenean, Hego Ameriketako arrazen arteko harremanak ezagutzeko aukera izan zuen. 1953an utzi zuen eskola, eta Bostona itzuli zen. Betsy Rossekin ezkondu zen, eta abeslari gisa atera zuen ogibidea. Jaialdi-sail bat egiten ari zela, Malcolm X ezagutu zuen Roxburyn, eta artean Islameko Nazioaren (Musulman Beltzak) buruzagia zen Elijah Muhammad entzun zuen Chicagon.\nWalcott islamismora bihurtu zen 1955ean, eta handik aurrera Louis X deitu zioten. Malcolm X 1965ean hil zutenean, Louisek haren lekua hartu zuen Harlemgo ministro gisa, eta handik urte batzuetara, Islameko Nazioaren lider bihurtu zen. Elijahek izen berria eman zion, Louis Farrakhan. Islameko Nazioak beltzen separatismoa eta independentzia ekonomikoa aldarrikatzen zuen bere kide afro-amerikar guztientzat.\n1970eko hamarkadaren amaiera aldera, Louis Farrakhan semiten aurka zuen jarrera bortitzagatik nabarmendu zen, eta horrek Jesse Jacksonen gaitzespena ekarri zion. 1995ean milioi bat afro-amerikar bildu zituen Washingtona joateko, damu adierazpen gisako manifestazio batera. Osasun arazoak zituela eta, 2007an, Farrakhanek Islameko Nazioan zituen erantzukizunak gutxitu zituen."}
{"id": "272425", "revid": "105290", "url": "https://eu.wikipedia.org/wiki?curid=272425", "title": "Les Luthiers", "text": "Les Luthiers Argentinako umore-taldea da, 1967an sortua eta Carlos L\u00f3pez Puccio, Jorge Maronna, Marcos Mundstock, Carlos N\u00fa\u00f1ez Cort\u00e9s eta Daniel Rabinovichek eratua.\nHistoria.\nSortu zen garaian, Buenos Airesen unibertsitateetako ikasleek abesbatza-jaialdiak antolatzen zituzten, eta zenbaitetan umore-ekitaldiak ere egiten zituzten: hala hasi zen taldea. 1965ean aurkeztu zen, \"Cantata Laxat\u00f3n\" ikuskizunarekin: haren berrikuntza nagusia musika-tresna bitxiak ziren, Jorge Maronnak asmatuak eta eginak. Izugarrizko arrakasta izan zuten eta hainbat kontratu lortu zituzten ikuskizuna berriz egiteko. 1967an, \"Les Luthiers\" izena hartu zuten.\nTaldearen asmoa musikarekin, ez musikaz, barre eragitea da. Umore freskoa eta argia dute. Beren ikuskizunek edozein musika-motari omenaldia egiten diote beti. Disko ugari grabatu dituzte, besteak beste: \"Les Luthiers, volumen 3\" (1973), \"Les Luthiers, volumen 4\" (1976), \"Muchas gracias de nada\" (1980, \"Mila esker ezergatik\"), \"Les Luthiers volumen, 7\" (1983).\nZuzenean eskaintzen dituzten ikuskizunen artean honakoak aipatzekoak dira: \"Les Luthiers cantan la \u00f3pera\" (1967, \"Les Luthiersek opera kantatzen dute\"), \"Blanca Nieves y los siete pecados capitales\" (1969, \"Edurne Zuri eta zazpi bekatu nagusiak\"), \"Vig\u00e9simo aniversario\" (1987, \"Hogeigarren urteurrena\") eta \"Les Luthiers, grandes hitos. (Antolog\u00eda)\" (1992)."}
{"id": "272426", "revid": "56334", "url": "https://eu.wikipedia.org/wiki?curid=272426", "title": "Carmen Maura", "text": "Carmen Garc\u00eda Maura (Madril, -) espainiar antzezlea da.\nBiografia.\n25 urte zituela antzezle izateko erabakia hartu zuen. \"Los Goliardos\" abangoardiako antzerki-taldean hasi zen lanbide horretan. 1970eko hamarraldian zehar jardun zuen talde hartan, Madrilgo kontrakulturaren mugimenduaren barruan, eta orduan ezagutu zuen Pedro Almod\u00f3var zuzendari espainiarra, zeinarekin grabatu baititu hainbat film, adibidez \"Pepi, Luci, Bom y otras chicas del mont\u00f3n\" (1980), \"Entre tinieblas\" (1983), \"\u00bfQu\u00e9 he hecho yo para merecer esto?\" (1984), \"La ley del deseo\" (1986) eta \"Mujeres al borde de un ataque de nervios\" (1988), 1987an atzerriko filmik onenaren Oscar sarirako hautagai izendatua.\nAlmod\u00f3varrekin egindako film horiei esker azken urteetako espainiar antzezle ezagunenetakoa bihurtu da Carmen Maura, eta atzerrian hainbat lan egiteko aukera izan du, Frantzian batez ere, arrakasta handiaz gainera. Carlos Saura zuzendari ezagunarekin ere lan egin zuen \"\u00a1Ay, Carmela!\" (1990) filmean.\nCarmen Mauraren beste film aipagarri batzuk dira \"Tigres de papel\" (1977), \"\u00bfQu\u00e9 hace una chica como t\u00fa en un sitio como \u00e9ste?\" (1978), \"Gary Cooper que est\u00e1s en los cielos\" (1980), \"S\u00e9 infiel y no mires con qui\u00e9n\" (1985), \"Matador\" (1986), \"Sombras en una batalla\" (1993), \"El palomo cojo\" (1995), \"La comunidad\" (2000), \"Reinas\" (2005), \"Volver\" (2006), \"Tetro\" (2009).\nSari asko jaso ditu bere karreran, besteak beste, antzezle onenaren bi Goya sari.\n2013an Donostiako Zinemaldian \"Donostia Saria\" jaso zuen."}
{"id": "272427", "revid": "114476", "url": "https://eu.wikipedia.org/wiki?curid=272427", "title": "Benvenuto Cellini", "text": "Benvenuto Cellini (Florentzia, 1500eko azaroaren 3a - 1571ko otsailaren 13a) italiar eskultore trebea, zilargin handia eta idazle zorrotza izan zen, eta manierismoko artistarik garrantzitsuenetakoa. Hala ere, artista dohainari baino, abenturaz betetako bizitzari eta bere izaerari zor dio ospea. Abenturaren, emakumeen eta parrandaren zalea zen Cellini, eta baita artista bikaina ere. Inork ez bezala jaso zituen Donatello eta Michelangelo, bere aurreko eskultore bikainen oreka, grazia eta dohain handiak.\nCelliniren lanetara zaletu ziren Mediciko Frantzisko I.a eta Cosimo I.a, eta baita Klemente VII.a eta Paulo III.a aita santuak ere.\nBiografia.\nFlorentzia, Siena, Pisa eta Erroman ikasi zuen. Hemeretzi urterekin Erromara jo behar izan zuen, Florentzian izan zuen liskar baten ondoren. 1529. urtean lantoki bat sortu zuen Erroman, Klemente VII.a Aita Santuaren laguntzaz, eta urregintzako lan bikainak egin zituen han (Leonardo, Rafael, Michelangelo eta Filippino Lippiren irudietan inspiraturiko diruak eta dominak).\nFrantzisko I.ak gonbidatuta, Frantziara aldatu zen, eta bertan bizi izan zen 1540tik 1545era. Frantzisko I.arentzat, \"Gatzontzia\" (Kunsthistorisches Museum, Viena), lan ospetsua, egin zuen, urre, zilar eta esmaltezkoa. Itsasontzi baten forma du eta bi irudi agertzen dira: batetik Neptuno -ontziaren babesle- eta bestetik, Ceres, piperbeltzaren zaindari. Lan hori Florentziako eskulturaren oroigarri da, eta Fontainebleauko eskolako manierismoaren dotoretasunaren arabera egina da. Garai hartako obra nagusia, ordea, \"Fontainebleauko ninfa\" (1543, Louvre Museoa) behe-erliebe bikaina izan zen. Hura izan zen tamaina handian egin zuen lehenengo saioa.\n1545. urtean Florentziara itzuli eta, Mediciko Kosme I.aren babespean, bere eskultura-obra handienak egin zituen ondoko urteetan: \"Cosme I.a\" (1545-1548, Museo Nazionale del Bargello, Florentzia), \"Narciso\" (1548) eta \"Perseo\" (1545-1554, Loggia dei Lanzi, Florentzia), bere eskultura ospetsuena. 1555-1562 bitartean \"Gurutzefika\" egin zuen, marmolezko lana. Frantzisko I.a Medicikoak Espainiako Filipe II.ari eman zion opari, eta El Escorial monasterioan dago gaur egun. Lan horretan -erabateko biluzia- aipatzekoak dira anatomiaren xehetasunak.\nIdazlanak.\nCellinik idatzi zituen literatura lanak ez ziren teoriazkoak izan, praktikoak eta teknikoak baizik. Bi tratatuetan, \"Trattato dell'Oreficeria\" (1565) eta \"Trattato della Scultura\" (1565-1567), bere eskulturen deskribapen zehatzak eta bizkorrak egiten ditu batetik, eta, bestetik, bere garaiko artistei buruzko zenbait datu ematen ditu.\nBizitzaren azken urteetan bere oroitzapenak idatzi zituen (\"Vita di Benvenuto di Maestro Giovanni Cellini fiorentino\", 1558-1566 bitartean idatzia gutxi gorabehera, eta 1728an Napolin argitaratua) garrantzizko literatura lana da, bai artistaren lana ezagutzeko bai manierismoaren kultura ulertzeko. Liburu biografiko horri esker ezagutzen dira haren joan-etorriak, eta baita brontzearen, zilarraren eta esmaltearen urtzeari buruzko, eta dominak eta gemak lantzeko arteari buruzko xehetasunak ere. Horrez gainera, pasarte bereziak ditu, hala nola, Sant'Angelo gazteluko ihesaldia edo \"Perseo\" lanaren urtzea. \"Vita\" oso lan famatua izan zen erromantizismoaren garaian."}
{"id": "272428", "revid": "28807", "url": "https://eu.wikipedia.org/wiki?curid=272428", "title": "Cellini", "text": ""}
{"id": "272429", "revid": "96586", "url": "https://eu.wikipedia.org/wiki?curid=272429", "title": "James Fenimore Cooper", "text": "James Fenimore Cooper (Burlington, New Jersey, AEB, 1789ko irailaren 15a - Cooperstown, New York, AEB 1851ko irailaren 15a) Estatu Batuetako eleberrigile erromantikoa izan zen.\nBiografia.\nKolono baten semea zen, eta New York estatuko amerindiarrekin harremanak izan zituen haurtzaroan. Walter Scottek bultzatuta hasi zen idazten. Bere lehenengo eleberriaz (\"Precaution\", 1820) inolako arrakastarik lortu ez zuen arren, bigarrenarekin (\"The Spy\", \"Espia\", 1821) Estatu Batuetako eta Europako irakurleria bereganatu zuen (Europan bizi izan zen 1826tik 1833ra).\n1823tik 1841ra bitartean, \"Leatherstocking Tales\" (\"Larruzko Galtzerdiaren ipuinak\") kontakizun-bilduma eman zuen argitara. Natty Bumpo amerindiarrek jaso eta Larruzko Galtzerdia edo Belatzaren Begia izenez deitzen zuten haurra da bost kontakizun horietako pertsonaia nagusia. Kontakizunek XVIII. mende bukaeran Ingalaterrako eta Frantziako gudarosteen artean izan ziren gatazkak dituzte kontagai.\nBere lan ezagunenak \"The Last of the Mohicans\" (\"Azken Mohikanoa\", 1826), \"The Prairie\" (\"Zelaia\", 1827) eta \"The Deerslayer\" (\"Orkatz ehiztaria\", 1841) dira. 1838. urtean Estatu Batuei buruzko obra kritiko bat idatzi zuen: \"The American Democrat\" (\"Ameriketako demokrata\").\nMark Twainen eta Edgar Allan Poeren mailako idazleek haren estiloaren sinpletasunari kritikak egin bazizkioten ere, Cooper da Estatu Batuetako lehen urteetako giroa islatzen jakin duen idazle hoberenetako bat."}
{"id": "272431", "revid": "512", "url": "https://eu.wikipedia.org/wiki?curid=272431", "title": "Robert Doisneau", "text": "Robert Doisneau (Gentilly, - Montrouge, ) frantses argazkilaria izan zen. Jende arruntaren erretratuetan erakusten duen argitasun eta maitasunarengatik ezaguna. Bere teknika Henri Cartier-Bressonen momentu erabakiorraren (\"decisive moment\") antzekoa da, baina harenak baino maitagarritasun handiagoa transmititzen du. Darabilen umore zorrotzaren azpian bere irudien esanahi sakonena aurkitzen da, ikuslea ikusten ari denarekin bat egitera bultzatzen duena. Doisneauk arte grafiko eta grabatuko ikasketak egin zituen Parisko \u00c9cole Estiennen (1926-1929), eta industria- eta merkataritza-argazkilaritzan hasi zen gero. 1934tik 1939ra bitartean, Renault auto-konpainiarentzat lan egin zuen. Garai hartan Brassairen obrak eragin handia izan zuen berean. Bigarren Mundu Gerran faltsutze-lanak egin zituen Erresistentziarentzat. 1944ko Parisko askapenaz egin zituen argazkiak mundu osoan argitaratu ziren. Handik gutxira, Rapho agentziarentzat lanean hasi zen. Bere lanak egunkari eta aldizkari askotan argitaratu ziren, \"Vogue\" eta \"Life\" aldizkarietan, besteak beste. Aipagarria da, besteak beste, 1950eko bere argazkietako bat (bikote bat Parisko kale batean musuka), postal eta kartel askotan argitaratua: \"Le Baiser de l'h\u00f4tel de ville\". 1947an Kodak saria jaso zuen, 1956an Ni\u00e9pce saria, eta 1983an Argazki Sari Nazionala. 1984an Ohorezko Legioaren Zaldun izendatu zuten."}
{"id": "272432", "revid": "56334", "url": "https://eu.wikipedia.org/wiki?curid=272432", "title": "Julia Otxoa", "text": "Julia Otxoa Garc\u00eda (Donostia, 1953ko martxoaren 13a) gipuzkoar idazlea da. Poesia idazten du gehienbat, nahiz eta literaturgintzaren eta artegintzaren beste alor batzuk ere lantzen dituen, hala nola narrazioa, saiakera eta arte plastikoak. Gazteleraz idazten du, baina bere lan asko, haurrentzako ipuinak, gehienbat euskaraz argitaratu dira. Bere obra hizkuntza askotara itzuli da, eta sari ugari eskuratu ditu. 1978an argitaratu zituen lehenengo aldiz bere poemak, \"Composici\u00f3n entre la luz y la sombra\" liburuan. Orduz geroztik, obra zabala osatu du. Izan ere, 1994an ekin zion lehenengo aldiz narrazioari, eta 1997an hasi zen haurrentzako ipuinak idazten. Arte plastikoen alorrean, bere collage eta fotomuntaiak maiz erakutsi izan ditu Euskal Herrian zein Euskal Herritik kanpo, eta ohiko lankide da literatura-aldizkari askotan: \"Zurgai\", \"Literatura\", \"Cuadernos de Alzate\", \"Bilbao\". Azken urtetan mikrokontaketen idazle bezala ezaguna egin da. Rikardo Ugarte Zubiarrain eskultorearekin ezkonduta dago.\nObrak.\nPoesia.\nGanadora del Premio Ayuntamiento de Pasajes de Poes\u00eda 1985\nFinalista del Premio Carmen Conde 1989\nNarrativa\n\"Kiskili-K\u00e1skala (Editorial,Vosa,Madrid 1995)\"\n\"\"Un Leon en la cocina\" (EditorialPrames,Zaragoza,2005)\"\n\"\"Variaciones sobre un cuadro de Paul Klee\"(Editorial Hiru,Hondarribia,2008)\"\n\"\"Un Extra\u00f1o Env\u00edo\" (Editorial Menoscuarto,Palencia,2009)\"\n\"\"Un lugar en el parque\"(Editorial Alberdania,Donostia-San Sebasti\u00e1n,2011)\"\n\"\"Escena de familia con fantasma\"(Editorial Menoscuarto,Palencia,2013)\""}
{"id": "272433", "revid": "46380", "url": "https://eu.wikipedia.org/wiki?curid=272433", "title": "Mel Powell", "text": "Mel Powell (New York, Ameriketako Estatu Batuak, 1923 - 1998) musikaria izan zen, musikagilea, piano-jotzailea eta musika-irakaslea. 1990eko Pulitzer saria irabazi zuen \"Duplicates\" bi piano eta orkestrarentzako kontzertuko musikarengatik. Bere konposizioetako askotan hamabi tonuko teknika modernoak erabiltzen zituen. Halaber, musika elektronikoko aitzindarietako bat izan zen. Powellen konposizio nagusiak \"Filigree Setting\" (1959) eta \"Haiku Setting\" (1960) dira, lau hari-tresnatarakoa aurrenekoa, eta ahots eta pianorako bigarrena.\nBizitza.\nPiano-jotzaile eta musika-moldatzaile gisa hasi zuen bere musika karrera, Benny Goodmanen orkestran, 1942tik 1944ra bitartean. Gero, aire-armadako Gleen Miller Army Air Force Banden jo zuen. 1940ko hamarraldiaren bukaeran, jazz-jotzaile onenetako bat zen. Dena dela, jazz-ikasketak alde batera utzita, musika klasikoko ikasketak egin zituen (1952), Yale Unibertsitatean, Paul Hindemith musikagilea irakasle zuela. 1950eko hamarraldiaren erdialdean eskolak eman zituen Mannes Collegen, New Yorkeko unibertsitate-hirian. Yalera itzulita, eskolak eman zituen 1957tik 1969ra; gero konposizio-fakultateko zuzendari izan zen, bai eta Estatu Batuetako musika elektronikoko lehen estudioetako batekoa ere. 1969an eskolak ematen hasi zen Kaliforniako Arte Institutuko musika-eskolan, eta eskolako dekanoa izan zen 1970eko hamarraldian."}
{"id": "272434", "revid": "336", "url": "https://eu.wikipedia.org/wiki?curid=272434", "title": "John Pritchard", "text": "John Pritchard (Londres, 1921eko otsailaren 5a - San Frantzisko, 1989ko abenduaren 5a) britainiar orkestra zuzendaria izan zen.\nDebuta Londresen egin zuen, Derby String orkestrako zuzendari gisa, 1943tik 1945ra. 1948an Glyndebourneko jaialdiko abesbatzeko zuzendari izendatu zuten. 1951n Fritz Buschen ordez aritu zen \"Don Giovanni\" operan, eta harrezkero Mozarten hainbat opera zuzentzeko enkargua izan zuen. Liverpooleko Errege Orkestra Filarmonikoko musika zuzendari izendatu zuten, eta Pitchardek orkestra horretako egitura eta errepertorioa berritu, eta bere garaiko musika-ziklo bat sortu zuen, \"Musika bizia\". 1962tik 1966ra Londresko Orkestra Filarmonikoko zuzendari izan zen, eta orkestra horrekin Ekialde Hurbila, Estatu Batuak eta Txina ezagutu zituen.\nIzan ere, atzerrian ere lan ugari egin zituen Pitchardek: 1963an Estatu Batuetan izan zen, Pittsburgheko Orkestra Sinfonikoan; Aix-en Provenceko jaialdian, 1963an; Salzburgoko jaialdian eta Buenos Airesko Col\u00f3n antzokian, 1966an; New Yorkeko Metropolitan Operan, 1971n; Parisko Operan, 1981ean. 1975ean Shakespearen saria irabazi zuen Hanburgon. Koloniako Operako zuzendari izan zen 1978tik 1989ra, Bruselako Monnaie Errege Antzokiko musika-zuzendaria 1982tik 1989ra, Londresko BBCko Orkestra Sinfonikoko buru 1982tik 1989ra, eta San Franciscoko Operako zuzendari 1986an."}
{"id": "272436", "revid": "46380", "url": "https://eu.wikipedia.org/wiki?curid=272436", "title": "Jean Hamburger", "text": "Jean Hamburger (Paris, 1909ko uztailaren 15a - 1992ko otsailaren 1a) frantses medikua izan zen.\nNefrologiaren aitzindaria, eta Nefrologiako Nazioarteko Elkartearen sortzailea eta lehendakaria, 1960-1963 bitartean. Natura-zientzietako ikasketak egin zituen, Sorbonan, eta medikuntzakoak gero. 1930tik 1940ra, zenbait azterketa kliniko egin zituen Parisko erietxeetan: zaintza-metodo berriak saiatu zituen, elektrolito-gorabeheren eta giltzurrunetako gaitzen arteko loturak aztertu zituen, eta giltzurrun artifiziala asmatzeko lanak gainbegiratu zituen. 1952an Hamburgerren taldeak giltzurrun bat txertatu zuen, eta hartzailea bizi izan zen denbora garrantzi handikoa gertatu zen histobateragarritasuna aztertzeko. Aurrerago, giltzurrunaren histologia eta immunologiari buruzko azterketa sakonak egin zituen, eta artikulu eta liburu asko idatzi zituen horren gainean. 1962an Hamburgerren taldeak giltzurruna arrakastaz txertatzea lortu zuen. Frantzian egiten zen lehen organo-txertaketa zen. Hurrengo urtean, hildako baten gorputzeko organoaren txertaketa arrakastaz amaitzea lortu zuten. Hamburgerrek Ohorezko Legioaren saria jaso zuen, eta Merituaren Ordenarena. Txertaketarako Nazioarteko Elkartearen lehendakari izan zen 1968tik 1970ra, eta Medikuntza Akademia Nazionaleko kide, besteak beste. 1991n Frantziako Zientzien Akademiako lehendakari izendatu zuten."}
{"id": "272437", "revid": "512", "url": "https://eu.wikipedia.org/wiki?curid=272437", "title": "Eduardo Souto de Moura", "text": "Eduardo El\u00edsio Machado Souto de Moura (Porto, ) portugaldar arkitektoa da. Jaioterrian bertan egin zituen ikasketak. Ikasketak egin bitartean \u00c1lvaro Siza arkitektoaren estudioan laguntzaile izan zen, 1974-1979 bitartean. Lehenengo lanak zenbait eraikuntzaren zaharberritzeak izan ziren, eta Bragako Udal Azoka (1980) eraikitzea. Bere lehenengo obra horietan Mies van der Roheren eragina nabari da, Portugalgo tradizioari buruzko errespetu bereziaz gainera. 1980an Egenheiro Antonio de Almeida Fundazioaren lehen saria irabazi zuen, eta 1981ean Kulturako Estatu Idazkaritzaren kulturgunerako arkitektura lehiaketa irabazi zuen. Proiektu horretan material eta kolore mota asko eta asko erabili zituen, elementu hausle gisa, barne espazioen autonomia gordez. Urte horretan bertan eskolak ematen hasi zen Oportoko Unibertsitateko arkitektura-fakultatean, 1990. urtea arte. Bere hurrengo lanetan abstrakzioaren indarra gailenduz joan zen, Mies van der Rohe eta Aldo Rossiren eragina ahuldu ahala. Lanik aipagarrienak: Hortzetako klinika Oporton (1981); \"Etxebizitza 1\" (1982) eta \"Etxebizitza 2\" (1983) Nevogilden, Oporto; Etxebizitza Fozen (1983), Oporto; Etxebizitza Quinta do Lagon (1984), Algarven; Rua da Vilarinhako eranskinak (1986); Etxebizitza Foz-Velhan (1986), Oporto; Etxebizitza Alcanenan (1992), Torres Novas; Etxebizitza Miramarren (1987), Gaian; Oportoko metroa (Casa do M\u00fasica geltokia) (1997 \u2013 2004); Bragako udal-estadioa (2000 \u2013 2003); Cortriqueko errausketa-labea (2010-2011).\nArkitektoak Pritzker Saria irabazi du, arkitekturako Nobel Sari gisa jotzen dena."}
{"id": "272439", "revid": "46380", "url": "https://eu.wikipedia.org/wiki?curid=272439", "title": "Carlos Pujol", "text": "Carlos Pujol Jaumandreu (Bartzelona, 1936- \"ibidem\", 2012ko urtarrilaren 16a) katalan idazlea eta itzultzailea izan zen.\nPoeta, eleberrigilea, saiakeragilea, itzultzailea, literatura-kritikaria eta literatura-irakaslea izan zen. Genero guztiak landu zituen, eta letren munduari buruzko alderdi guztiez arduratu zen. \"Planeta\" argitaletxean egindako lanagatik nabarmendu zen, batez ere. Aldi berean, eleberriak, aforismo-bildumak, saiakerak, eta literatura-kritikako artikulu asko idatzi zituen, ingeles eta frantses idazleen itzulpenak egiteaz gainera. Hori guztia, baina, bigarren mailan geratu zen poesia argitaratzen hasi zenetik, 1980ko hamarraldiaren bukaeran. Izan ere, 1987an, urteetako lan apal eta isilaren ondorioz, poema-liburu bat argitaratu zuen, arrakasta handikoa: \"Gian Lorenzo\" (1987), bertso alexandrotarretan idatzitako kontakizuna. Zazpi urte geroago argitaratu zuen bigarrena, \"Desvar\u00edos de la edad\" (1994), aurrekoaren perfekzio formal berarekin. 1998an \"haiku\" bilduma bat argitaratu zuen: \"Hai-kais del abanico japon\u00e9s\". Urte berean aforismo eta artikulu laburren bilduma bat argitaratu zuen, \"Tarea de escribir\"; era askotako gaiak landu zituen liburu horretan: literatura-arrakastaren arrazoiak, gustuaren sena, idazteko askatasuna, idazle gazteak, zenbait idazleren pedanteria eta abar. Beste lan aipagarri batzuk: \"Vidas de poetas\" (1995); \"Los aventureros \"(1996); \"Conversaci\u00f3n\" (1998)."}
{"id": "272440", "revid": "336", "url": "https://eu.wikipedia.org/wiki?curid=272440", "title": "Marcel Dassault", "text": "Marcel Dassault (Paris, Frantzia, 1892ko urtarrilaren 22a - Neuilly-sur-Seine, Frantzia, 1986ko apirilaren 17a) frantses aeronautika-ingeniaria eta enpresa-gizona izan zen.\nBiografia.\nLehen Mundu Gerran hasi zen nabarmentzen aeronautikaren arloan, helize hobetu bat diseinatu baitzuen. 1937an, Fronte Popularrak haren fabrikak nazionalizatu zituen, eta bera kontratatu zuen enpresa zuzen zezan.\nAlemaniak Frantzia okupatu zuenean, naziek ohorezko ariar izendatzea proposatu zioten (Dassault judua zen), baldin eta hegazkinak egiten bazizkien. Eskaintzari uko egin zion, eta atxilotu egin zuten. Gerra amaitu zenean, negozioa berreskuratu zuen eta bere inperioa altxatzeari ekin zion.\nDassaultek diseinatu zituen eta haren enpresan fabrikatu ziren Frantziako gerra-hegazkin arrakastatsuenak: \"Mirage\" eta \"Mist\u00e8re\" ereduak, gero mundu osora salduko zirenak. Baina hegazkingintzako enpresak ez ezik, bankua eta eraikuntza-enpresa ere izan zituen Dassaultek. De Gaullen jarraitzaile izan zen, eta alderdia finantzatzen lagundu zion. 1960-1975 urteetan, Dassaulten konpainiarentzat izan zen Frantziako estatuak eraikuntza militarrean gastatu zuen aurrekontuaren % 80.\n1971n, hainbat industria-konpainia bildu zituen enpresa bakar batean: Avions Marcel Dassault-Breguet Aviation. 1975ean, auzitara eraman zuten Dassaulten enpresa, zergak ez ordaintzeaz eta estatu-maileguetatik legez kanpoko etekinak ateratzeaz salatuta."}
{"id": "272442", "revid": "336", "url": "https://eu.wikipedia.org/wiki?curid=272442", "title": "Giovanni Paisiello", "text": "Giovanni Paisiello (Taranto, Italia, 1740ko maiatzaren 9a - Napoli, Italia, 1816ko ekainaren 5a) musikagilea izan zen.\nBizitza.\nGaztetan eliza musika idatzi zuen batik bat, baina opera bufoarekin zuen zaletasunaz jabeturik, 1764. urtean lehen opera idatzi zuen Boloniarako, \"Il mondo a rovescio\" (\"Mundua hankaz gora\"). Katalina II.a Errusiakoaren kapera-maisu izan zen San Petersburgon (1776-1784), eta han idatzi zuen opera nagusia, \"Il Barbiere di Siviglia\" (1782, \"Sevillako bizargina\"), Giuseppe Petroselliniren libretoan oinarrituta.\n1784tik 1799ra, Fernando IV.aren musika-zuzendaria izan zen Napolin, hamabost urtez. Aldi hartan idatzi zituen operarik hoberenak. Aipagarriak dira, besteak beste, \"La Molinara\" (1788) eta \"Nina\" (1789).\n1802. urtean Napoleonek Parisa gonbidatu zuen, eta gorteko musika-zuzendaritzaz arduratu zen. Parisko entzuleek, hala ere, ez zuten ondo hartu 1803. urtean idatzi zuen \"Proserpine\" opera.\nNapolira itzuli zen, eta Josef Bonaparte eta Joachim Muratentzat lan egin zuen, 1815. urte arte. Piccinni eta Cimarosa operagileen lehiakide izan zen. Ehun opera baino gehiago idatzi zituen. Aipatuez gainera, ospetsuak dira: \"La serva padrona\" (1769); \"Don Chisciotte\" (1769); \"Achile in Sciro\" (1778), eta \"Didone abbandonata\" (1794). Intermezzoak ere idatzi zituen, eliza-musika (40 meza, Te Deum bat, pasioak) eta musika tresnetarako lanak (hamabi sinfonia, kontzertuak, kuartetoak eta sonatak)."}
{"id": "272443", "revid": "56334", "url": "https://eu.wikipedia.org/wiki?curid=272443", "title": "Krzysztof Penderecki", "text": "Krzysztof Eugeniusz Penderecki (D\u0119bica, Polonia, 1933ko azaroaren 23a - Krakovia, 2020ko martxoaren 29a) poloniar musikagilea izan zen.\nBiografia.\nBere kasa hasi zituen musika-ikasketak, eta geroago Malawskiren ikaslea izan zen Krakoviako Goi Mailako Musika Eskolan. 1958. urtetik aurrera eskola hartako irakaslea izan zen, eta 1972. urtean zuzendari izendatu zuten. 1973. urtetik aurrera konposizio-irakaslea izan zen Yaleko unibertsitatean.\nLehen lanetan C. Debussyren eta K. Szymanowskiren eragina antzematen zaio. Geroago Boulezen eragina izan zuen. 1960. urtetik aurrera Boulezen estiloa utzi zuen, eta abangoardiako musikagile nagusietakoa bihurtu zen.\nPendereckik musikazkoak ez diren hotsak erabiltzen zituen, idazmakinarena eta zerrarena, adibidez, eta ohiko musika-tresnekin nahasten zituen. Ahotserako musikan aldiz, kantariek kontsonanteak ahoskatu behar izaten dituzte arrapaladan, txistu eta zarata eginez.\nLan aipagarriak dira: \"The Devils of Loudun\" (1968-1969) eta \"Paradise \"(1976-1978) operak; \"Anaklasis\" (1960), harizko eta perkusiozko tresnetarako; \"Threnody for The Victims of Hiroshime\" (1960), harizko 52 tresnetarako; \"Polymorphia\" (1961), harizko 48 tresnetarako; \"St. Luke Passion\" (1963-1966), idatzi duen lanik txalotuena, kontalari, bakarlari, abesbatza eta orkestrarako; \"Kosmogonia\" (1970), bakarlari, abesbatza eta orkestrarako; \"Ekintzak\" (1971), jazz-talderako; \"Intermezzo\" (1973); \"Agnus Dei\" (1980), korurako.\nSoinu-bandak ere egin zituen, esate baterako, Wojciech Jerzyren \"Manuscrit trouv\u00e9 \u00e0 Saragosse\"rako (1964) sortutako musika XX. mendeko soinu-banda berritzaileenetakotzat jotzen da.\nBestalde, Pendereckiren beste lan batzuk nahiz eta zinerako sortuak ez izan, film batzuetan erabiliak izan dira, hala nola, \"Txelo-kontzertu\"aren (1971) zati batzuk \"The Shining\" eta \"The Exorcist\" filmetan erabili zen.\nKrzysztof Pendereckik sari ugari jaso zituen: Wolf saria (1987), Grawemeyer saria (1992), Asturiasko Printzea Saria (2001) eta Praemium Imperiale saria (2004), besteak beste.\n2006. urtean, M\u00fcnsterreko Unibertsitateko (Alemania) \"doctor honoris causa\" titulua jaso zuen."}
{"id": "272444", "revid": "56334", "url": "https://eu.wikipedia.org/wiki?curid=272444", "title": "Mohsen Makhmalbaf", "text": "Mohsen Makhmalbaf (, \"Mohsen Makhmalbaaf\"; Teheran, ) irandar zinema-zuzendaria da. Xahren kontrako talde bateko kide zela espetxeratu egin zuten 1974. urtean, eta bost urtera zigortu zuten polizia bat jotzeagatik. Espetxetik irten zenean (1979) politikan jarraitu zuen, eta aldi berean irratian hasi zen lanean gidoilari gisa eta baita literaturan ere. Arte eta Pentsamendu Islamistak zabaltzeko Zentroaren sorreran parte hartu zuen, eta zinemaren bideari ekin zion, bide egokia baitzen bere pentsamendu etikoak eta filosofikoak adierazteko. Zineman bosgarren filma egin zuen arte, \"Dastforush \"(1987) hain zuzen ere, ez zuen Irango kritika erakartzerik lortu. Une horretatik aurrera, mundu osoan ezagutzen hasi zen hainbat lanen bidez: \"Baysikelran\", \"Arusi-e khuban \"(1989), \"Nobat-e asheqi\" (1990) eta \"Shabha-ye Zayandeh Rud \"(1991; azken biak oraindik debekatuta daude Iranen). Arazo gutxiago emango zizkion gaien bila, komedia satirikoaren bideari ekin zion: \"Ruzi ruzegari cinema \"(1992) eta \"Honarpishe\" (1993) filmak dira horien erakusgarri. \"Salaam cinema\" (1994) eta \"Nun va goldun \"(1996) lanek errealitatearen eta fikzioaren arteko mugak aztertzen ditu. \"Gabbeh\" lanarekin lortu zuen Makhmalbafek ospe gehiena, eta horixe izan zen hain zuzen nazioartean ere arrakasta handien izan zuena. Lan horren ondoren, \"Isiltasun\" (1998) egin zuen, hori ere arrakasta handikoa. Makhmalbafen filmak, XXI. mendeko lehenengo hamarkadan, nazioarteko zinemaldi garrantzitsu gehienetan ikusgai egon dira."}
{"id": "272445", "revid": "512", "url": "https://eu.wikipedia.org/wiki?curid=272445", "title": "Gregori Margulis", "text": "Gregori Alexandrovitx Margulis (; Mosku, Errusia, ) errusiar matematikaria da.\nBiografia.\nMoskuko Unibertsitatean atera zuen titulua 1967an, eta hantxe jarraitu zuen ikasten. 1968an Moskuko Matematika Elkarteko matematikari gazteentzako saria irabazi zuen, ikasten ari zela oraindik. 1970ean bukatu zituen ikasketak, eta tesia aurkeztu zuen, U-sistemen teoriari buruzkoa. Informazio Igorpenerako Problemen Institutuan lanean hasi zen.\n1978an Fields domina eman zioten Helsinkiko Nazioarteko Kongresuan. Sobietar agintariek ordea Helsinkira joatea debekatu zioten, eta ezin izan zuen domina jaso. 1979an, Sobietar Batasuna utzita, Bonngo Unibertsitatera joan zen. Hurrengo urteetan Bonngo Max Planck Institutuan, Ikerketa Aurreratuetako Institutuan, Coll\u00e8ge de Francen, Harvarden eta Princetongo Ikerketa Aurreratuetako Institutuan aritu zen. 1991. urteaz gero katedra baten arduradun da Yale Unibertsitatean.\nFields dominaz gainera, beste sari asko jaso du: Coll\u00e8ge de Franceko domina (1991) eta Humboldt saria (1996), besteak beste. Gainera, Arte eta Zientzietako Akademia Amerikarreko kide eta Tata Institutuko kide ere bada. Margulisek arlo hauek landu zituen: konbinatoria, geometria diferentziala, teoria ergodikoa, sistema dinamikoak eta Lie taldeen azpitalde diskretuak. 1986an Oppenheimen aierua frogatu zuen, 1929az gero ebatzi gabe zegoena. 2005. urtean, Margulisek Wolf saria jaso zuen."}
{"id": "272446", "revid": "28807", "url": "https://eu.wikipedia.org/wiki?curid=272446", "title": "Grigori Margulis", "text": ""}
{"id": "272448", "revid": "119347", "url": "https://eu.wikipedia.org/wiki?curid=272448", "title": "Viktor Xklovski", "text": "Viktor Borisovitx Xklovski (; San Petersburgo, 1893ko urtarrilaren 24agreg./urtarrilaren 12ajul. - Mosku, 1984ko abenduaren 5a) errusiar idazle eta literatura-kritikaria izan zen. Errusiar formalismoaren aitzindari nagusietako bat izan zen. Idazle oparoa izan zen, eta historia-eleberriak, zine-kritika eta Lev Tolstoi, Fiodor Dostoievski eta Vladimir Maiakovskiri buruzko azterketak idatzi zituen.\nBizitza.\nSan Petersburgoko Unibertsitatean ikasi zuen, eta 1914an OPOYAZ, Poesia Hizkuntza Aztertzeko Elkartea, sortu zuen.\n1921ean Serapion Anaiak idazle-taldearekin hasi zen lanean, eta formalismoaren teoria-oinarriak aurkeztu zituen ondorengo urteetan argitaratu zituen lanetan: \"O teory prozy\" (1925, \"Prosaren teoriaz\") eta \"Metod pisatelskogo masterstva\" (1928, \"Idazketarako teknikak\"). Xklovskiren iritziz, literatura-estilo eta forma egituren bilduma zabal bat da, eta idazlearen lanak munduko esperientziak forma berri batzuen bidez aurkeztea du helburu. Autobiografia kutsuko nobelak ere idatzi zituen, \"\" (1923, \"Sentimenduzko bidaia bat: Oroitzapenak, 1917-1922\"), boltxebikeen lehen aginte-urteen oroitzapen-liburua bereziki. Stalin erabat nagusitu ondoren (1929), etsi eta 1930an saiakera bat idatzi zuen, agintariek arte eta literatura alorretan bultzaturiko errealismo sozialistaren aurrean amore emanez. Ondorengo urteetan, formalismoaren eta errealismo sozialistaren ekarriak uztartzen saiatu zen.\nPolitikaren arloko jarduna.\nXklovski politikan inplikatu zen 1917. urtean. Iraultza hasi zeneko egunetan Xklovski Petrograden soldadu zegoen, eta jakina da Petrogradeko garnizioak protagonismoa handia izan zuela. Xklovskik borroketan parte hartze nabarmena izan zuen, otsailaren 26an (juliotar egutegiko martxoaren 11n) Preobrazhenski Dibisioa altxatzea eragin baitzuen. Otsailaren 27an, Orlando Figesen arabera, soldadu talde baten buru gisa fisikoki borrokatu zen polizien aurka. Otsaileko Iraultza burura heltzen zen egunetan, Xklovski Petrogradeko Sobieteko lehendakaritzako kide ere aukeratu zuten (Xklovski Alderdi Eseristaren aldekoa zen). Egun horietan bere inplikazioa kontatu zuen \"\" (\"Sentimenduzko bidaia bat\") liburuan. 1917ko udan, berriz armadan borrokatu zen, I Mundu Gudan, Galitziako frontean, eta zauritu egin zuten.\nUrriko Iraultzaren aurrean boltxebikeen aurka paratu zen, eta zenbait konplot antiboltxebiketan parte hartu zuen. Hori zela eta, 1918an Saratovera egin zuen ihes. Gerora, handik Kievera joan zen, non Pavlo Skoropadski hetmanaren kontra Estatu-kolpe asmo batean saiatu zen, asmoak kale egin zuelarik.\nLagun baten eskaera bati men eginez (Petrogradetik diru kopuru bat ekartzea) hara joan zen, baina bidean Txekak atxilotu zuen. Ihes egitea lortu zuen, eta hiriburura iristean, Maksim Gorki idazlearen laguntza bilatu zuen, honek Sobietar Gobernuaren aurrean bitartekaritza lana egin zezan. Gorkik Jakov Sverdlovekin hitz egin zuen Xklovskiren kontrako akusazioak bertan behera gera zitezen, Sverdlovek onartu egin zuen, eta VTsIKen izenean bere kontrako kasuen ezeztatzea zekarren dokumentu bat eman zion Xklovskiri. Egoera larri hori pasa ostean, politika uztea erabaki zuen eta 1919an jada literaturara eta pedagogiara emana zegoen.\n1920an Armada Gorrian izena eman zuen eta gudu batzuetan borrokatu zen Aleksandrovsk (Zaporozhie), Kherson eta Kakhovka hirietan."}
{"id": "272449", "revid": "2048", "url": "https://eu.wikipedia.org/wiki?curid=272449", "title": "Francisco Tom\u00e1s y Valiente", "text": "Francisco Tom\u00e1s y Valiente (Valentzia, Espainia, 1932ko abenduaren 8a - Madril, Espainia, 1996ko otsailaren 14a) legelaria izan zen. Ikasketak amaitu ondoren, Valentzia eta Madrileko Zuzenbide fakultateetako irakasle laguntzaile izan zen, 1956tik 1963ra. 1964an Zuzenbide Historiako Katedra lortu zuen, La Lagunako Unibertsitatean, Tenerifen. Hurrengo urtean Salamancara aldatu zen, eta hamasei urtez aritu zen han. Jarduera politiko biziko urteak izan zituen, eta katedra galtzeko zorian izan zen, unibertsitatearen autonomiaren aldeko idazki bat izenpetzeagatik. 1979an Madrila aldatu zen, Madrilgo Unibertsitate Autonomoko katedradun gisa. Espainiako Konstituzio Auzitegia sortu zeneko lehen kideetako bat izan zen, eta lehendakari 1986ko martxoaz geroztik. 1989an Konstituzio Auzitegiko osoko bilkurak, aho batez, lehendakari hautatu zuen berriro, eta 1992an Miguel Rodr\u00edguez Pi\u00f1eirok hartu zuen haren lekua.\nBerrogeitik gora lan idatzi zituen aldizkari eta talde-liburuetan. Lanik aipagarrienak: \"El derecho penal en la monarqu\u00eda absoluta\" (1969, \"Monarkia absolutuaren zuzenbide penala\"); \"El marco pol\u00edtico de la desamortizaci\u00f3n en Espa\u00f1a\" (1983, \"Desmortiazioaren marko politikoa Espainian\"); \"Manual de Historia del Derecho espa\u00f1ol\" (1986, \"Espainiako Zuzenbidearen Historia Eskuliburua\").\n1996an hil zuen ETAko kide batek, Jon Bienzobas, Madrilgo Unibertsitate Autonomoko Zuzenbide fakultatean."}
{"id": "272450", "revid": "96586", "url": "https://eu.wikipedia.org/wiki?curid=272450", "title": "Fernando S\u00e1nchez Drag\u00f3", "text": "Fernando S\u00e1nchez Drag\u00f3 (Madril, Espainia, 1936ko urriaren 2a - Castilfr\u00edo de la Sierra, Soria, 2023ko apirilaren 10a) espainiar eskuindar idazlea izan zen. Vox alderdiarekin lotura estua izan zuen.\nBiografia.\nFilosofia eta letretan doktore zen. Espainiako unibertsitateetan irakasle izateaz gainera, Padua, Pescara eta Dakarren espainierazko irakasle izan zen, eta Espainiar hizkuntza eta literaturako irakasle Tokion eta Fezen.\nBerriemaile gisa lan egin zuen atzerriko hainbat herrialdetan, eta irrati eta telebistarako saioak egin ditu Espainian, Italian eta BBC katean.\nGarrantzi handiko lanak itzuli zituen. \"Aldebar\u00e1n\" poesia-aldizkariaren sortzaile izan zen eta \"Biblioteca del Milenio\" (Libros Hiperi\u00f3n) bildumaren zuzendari. Hainbat aldizkari eta argitalpenetako lankide izateaz gainera, ipuinak, poesia, saiakera eta kritikak idatzi zituen.\nArgitaratu zituen lan nagusiak hauek dira: \"Eldorado\" (1984); \"Las fuentes del Nilo\" (1986, \"Niloko iturriak\"); \"G\u00e1rgoris y Habidis. Una Historia m\u00e1gica de Espa\u00f1a\" (1978, \"G\u00e1rgoris eta Habidis. Espainiaren historia magikoa\"), Saiakerako Sari Nazionala 1979an; \"La Espa\u00f1a m\u00e1gica\" (1983, \"Espainia magikoa\"); \"Ideas para una nueva pol\u00edtica cultural\" (1984, \"Politika kultural berri baterako ideiak\"); \"Del priscilianismo al liberalismo\" (1987, \"Priszilianismotik liberalismora\"); eta \"Volapi\u00e9\" (1987).\n1992an Planeta saria irabazi zuen.\n1998an \"\u00c9poca \"aldizkarirako idatzi dituen artikuluen hirugarren bilduma argitaratu zuen, \"El camino hacia \u00cdtaca\" (\"\u00cdtacarako bidea\")."}
{"id": "272451", "revid": "28807", "url": "https://eu.wikipedia.org/wiki?curid=272451", "title": "Fernando Sanchez Drago", "text": ""}
{"id": "272453", "revid": "336", "url": "https://eu.wikipedia.org/wiki?curid=272453", "title": "Mary Pierce", "text": "Mary Pierce (Montreal, Kanada, 1975) tenis-jokalaria da. Kanadar, frantziar eta estatubatuar herritartasunak ditu, eta Frantziarekin jokatu ohi ditu selekziokako lehiaketak. 2000. urtean Roland Garros txapelketa irabazi zuen, eta bera izan zen lehiaketa nagusietako bat baino gehiago irabazi dituen bigarren frantses emakumezkoa, Suzanne Lenglenen ondoren.\nAita estatubatuarra du, eta ama frantses-kanadarra. Estatu Batuetan hazi zen. Hamar urte zituela egin zuen debuta tenisean, aitaren zuzendaritzapean, hura izan baitzuen lehenengo entrenatzailea. 1990. urtean parte hartu zuen lehenengo aldiz lehiaketa nagusi batean, Roland Garrosen hain zuzen; bigarren itzulira iristea lortu zuen. Hurrengo urtean irabazi zuen lehenengo txapelketa Palermon (Italia). 1994an Roland Garrosko finalera iritsi zen, baina Arantxa S\u00e1nchezek garaitu zuen. Hurrengo urtean, tenis-jokalari haren beraren kontra irabaztea lortu zuen Australiako Irekian.\nHemezortzi urte bete zituenean frantses herritartasuna hartzea erabaki zuen, eta aitarengandik independente aritzea. 1997an Australiako Irekia galdu zuen Martina Hingis suitzarraren kontra, eta hainbat entrenatzailerekin aritu ondoren, bere jokoa hobetzea lortu zuen. 2000. urtean bere anaia David hartu zuen entrenatzaile, eta Roland Garrosen garaipena lortu zuen. 1967an Fran\u00e7oise D\u00fcrrek txapelketa hori irabazi zuenetik lehenengo aldia zen frantses batek Parisen garaipena lortzen zuela. 2004. urtean 's-Hertogenbosch txapelketa irabazi zuen, bere 16. titulua buruz buruko partidetan."}
{"id": "272454", "revid": "46380", "url": "https://eu.wikipedia.org/wiki?curid=272454", "title": "Antonio Ruiz Soler", "text": "Antonio Ruiz Soler (Sevilla, 1921eko azaroaren 4a - Madril, 1996ko otsailaren 5a), \"Antonio el bailarin\" izengoitiz ezaguna, espainiar dantzari eta koreografoa izan zen. Realitorekin ikasi zuen dantza flamenkoa, eta Angel Pericet eta Mme. Fedorovarekin, berriz, dantza klasikoa. Espainiar ballet flamenkoa eta klasikoa maisutasunez bateratu izana izan zen, hain zuzen ere, Antonioren lorpen handienetakoa. 1928an dantzatu zuen lehen aldiz jendaurrean, eta hamabost urtez bikotea osatu zuen Rosario dantzariarekin, \"Chavalillos sevillanos\" bikotean. Baina arrakasta Alfontso XIII.a eta Viktoria Eugenia errege-erreginen aurrean egindako emanaldiarekin lortu zuen, lehen aldiz. 1946an Sarasateren \"Zapateado\" estreinatu zuten, Mexikoko Bellas Artes antzokian. Nazioarteko zenbait bira egin zituen bikoteak, baina 1952an bikotea hautsi egin zen, eta 1953an Antoniok bere ballet-konpainia sortu zuen. Nazioarteko ospea lortu zuen dantza flamenkoa interpretatzeko erakutsi zuen trebetasunari esker. Haren ballet-ikuskizun nagusietan aipagarriak dira Fallaren \"El amor brujo\", Alb\u00e9nizen \"Rapsodia espa\u00f1ola\", E. Halffterren \"Sonatina\", Antonio Solerren \"Sonatas\" eta abar. Espainiako dantzen dantzari bikainenaren ospea du nazioartean, dantzaren alor guztietan trebetasun handia erakutsi baitzuen, hasi flamenkotik eta bolerora; bera izan zen martinetea dantzatzen lehena eta birtuosismo aparta erakutsi zuen zapateatuetan."}
{"id": "272455", "revid": "336", "url": "https://eu.wikipedia.org/wiki?curid=272455", "title": "Serapio Muxika", "text": "Serapio Muxika Zufiria (Ormaiztegi, 1854ko azaroaren 14a - Donostia, 1941eko martxoaren 16a) gipuzkoar historialaria eta artxibozaina izan zen.\nZuzenbideko ikasketak egin zituen Zaragoza eta Bartzelonako Unibertsitateetan, eta liberalen alde borrokatu zen Bigarren Karlistaldian. Zestoa, Aizarnazabal, Ezkio, Zumaia, Zumarraga, Donostia, Irun, Hondarribia, Errenteria, Oiartzun, Ordizia, Eibar eta Astigarragako artxiboak sailkatu eta aztertzeaz gainera, historiari buruzko liburu- eta artikulu-sail garrantzitsuak eman zituen argitara. Real Academia de la Historiako urgazle, Frantziako Akademiako ofizial eta Gipuzkoako kronikari eta seme kuttun izendatu zuten.\nEusko Ikaskuntzako Batzorde Iraunkorreko Historiako saileko eleduna izan zen, bestalde, 1933-1937 urteetan, eta erakunde bereko lehendakari, 1934. urtean. Obra asko argitaratu zituen, horien artean: \"Indice de los documentos del Archivo Municipal de la ciudad de San Sebasti\u00e1n\" (1898), \"Indice de los documentos del archivo municipal de Ir\u00fan\" (1898), \"Los Gascones en Guip\u00fazcoa\" (1923), \"Gu\u00eda de Guip\u00fazcoa\" (Fausto Arozenarekin batera, 1930), \"Juan Ignacio Gam\u00f3n. Noticias Hist\u00f3ricas de Renter\u00eda\" (Fausto Arozenarekin, 1935), \"Donaci\u00f3n a Leire\" (1935) eta \"Or\u00edgenes de San Sebasti\u00e1n\" (1936). Artikulu ugari idatzi zuen, halaber, \"RIEV\", \"Euskal-Erria\", \"Yakintza\", \"Euskalerriaren Alde\", \"Euskal Esnalea\" eta \"Arantzazu\" agerkarietan."}
{"id": "272456", "revid": "6327", "url": "https://eu.wikipedia.org/wiki?curid=272456", "title": "Serapio M\u00fagica Zufir\u00eda", "text": ""}
{"id": "272457", "revid": "1340", "url": "https://eu.wikipedia.org/wiki?curid=272457", "title": "Rodrigo Rato Figaredo", "text": ""}
{"id": "272458", "revid": "119347", "url": "https://eu.wikipedia.org/wiki?curid=272458", "title": "Rodrigo Rato", "text": "Rodrigo Rato Figaredo (Madril, 1949 -) espainiar politikaria eta legelaria da. Zuzenbide-ikasketak egin zituen Madrilen (1971), eta enpresa-administraziokoak Berkeleyko Unibertsitatean. Espainiara itzuli zen, eta zenbait enpresa pribatutan aritu ondoren, Alianza Popular alderdian sartu zen. 1980an alderdiko Zuzendaritza batzordeko kide hautatu zuten, eta urtebete geroago, Ekonomia eta Merkataritza batzordeko idazkari. 1982-1986 bitartean, legebiltzarkidea izan zen, eta alderdiko legebiltzarkideen idazkari nagusi. 1989ko urtarrilean, alderdiaren IX. kongresuan alderdiak Partido Popular (PP) izena hartu zuen. Rato idazkari nagusiaren laguntzaile izendatu zuten, Zuzendaritza-batzordearen barruan. 1989an idazkari nagusiaren laguntzaile kargua utzi zuen, Legebiltzarreko koordinazio-lanetan, Diputazio Iraunkorrean eta Araudi-batzordean aritzeko. 1990etik aurrera alderdiko burua Aznarren laguntzaile estuenetako bat izan zen. Ekonomia-gaietan aditua den aldetik, Legebiltzarreko ekonomia-eztabaiden ardura hartu zuen, alderdiaren izenean. 1993an legebiltzarkide hautatu zuten berriro, Madrilen. 1996an, alderdiaren XII. kongresuan, alderdiko Zuzendaritza-batzordeko lehendakariorde izendatu zuten. PPk hauteskunde orokorrak irabazi zituenean, gobernu berriko bigarren lehendakariorde izendatu zuten, eta Ekonomia- eta Finantza-ministro.\nMinistro gisa, inoiz egindako enpresa publikoen salmenta handiena egin zuen: Argentaria, Tabacalera, Telef\u00f3nica, Endesa, Repsol, etab.\n2003. urtean, bere izena Jos\u00e9 Mar\u00eda Aznarren ondorengoa izateko kontuan hartua izan zen, baina Aznarrek Mariano Rajoy hautatu zuen. Rajoyk gobernua utzi zuenean hauteskundeak prestatzeko, Rato Gobernuko Lehen Lehendakariorde izateko aukeratua izan zen. Urte horretan bertan, Ekonomia politikoan doktoratu zen.\n2004ko hauteskundeetan diputatu-kargua lortu zuen, baina gerora, kargu honi uko egin zion Nazioarteko Diru Funtseko zuzendaria izateko. 2008an nazioarteko kontseilari gisa hasi zen Banco Santanderren, eta gaur egun, Caja Madrideko (2010eko urtarriletik) eta Bankiako (2011ko urtarriletik) lehendakaria da."}
{"id": "272460", "revid": "46380", "url": "https://eu.wikipedia.org/wiki?curid=272460", "title": "Armand Salacrou", "text": "Armand Salacrou (Rouen, Frantzia, 1899ko abuztuaren 9a - Le Havre, Frantzia, 1989ko azaroaren 23a) frantses antzerkigilea izan zen.\nBiografia.\nFrantziako alderdi komunistako kide egin zen 1920an.\n1923an politika utzi eta mugimendu surrealista frantsesetara hurbildu zen. Charles Dullinen adiskide izan zen, eta haren eraginez hasi zen antzerkigintzan. Bai lehenengo komediarekin, \"Tour \u00e0 terre\" (1925, \"Dorre eroria\"), bai bigarrenarekin, \"Le Pont de l'Europe\" (1927, \"Europako zubia\"), izugarrizko porrota izan zuen, gai filosofikoetan oinarritutako lan trinko eta zailak zirelako.\n1925tik 1928ra Wieneren zuzendari-laguntzaile izan zen, eta ondoren egin zituen \"Patcohuli\" (1930) eta \"Atlas H\u00f4tel\" (1932). Baina ez zuen arrakastarik lortu harik eta 1934. urtean \"Une femme libre\" (\"Emakume aske bat\") lana aurkeztu zuen arte, senar-emazte burges batzuei buruzko eta maitasunari buruzko obra. Ondoren egin zituen \"L'Inconnue d'Arras\" (1936, \"Arraseko ezezaguna\"), zorionaren bilaketari buruzkoa, eta \"La terre est ronde\" (1938, \"Lurra biribila da\"), Jainkoari eta bekatuari buruzko drama historikoa.\n1940an gudarostean sartzera behartu zuten, preso egin zuten, ihes egin zuen eta erresistentzian sartu zen. Gerraren ondoren, \"Les Nuits de la col\u00e8re\" (1946, \"Koleraren gauak\") egin zuen. Od\u00e9oneko zuzendari izan zen 1947an. Urte horretan bertan egin zuen \"L'Archipel Lenoir\" (\"Lenoir uharteak\") komedia. \"La Beaut\u00e9 du diable\" (\"Deabruaren edertasuna\") filmaren gidoia egin zuen 1950ean. 1960ko hamarraldian filosofia-gaietara itzuli zen: \"Boulevard Durand\" (1960) eta \"Comme les Chardons\" (1964, \"Karduak bezala\")."}
{"id": "272461", "revid": "336", "url": "https://eu.wikipedia.org/wiki?curid=272461", "title": "Leconte de Lisle", "text": "Charles Marie Ren\u00e9 Leconte de Lisle (Saint-Paul, R\u00e9union, 1818ko urriaren 22a - Louveciennes, 1894ko uztailaren 17a) frantses poeta izan zen. Frantziako parnasiar poeta handiena izan zen.\nBiografia.\nRennesko Unibertsitatean ikasi zuen gaztetan. Parisa jo eta sozialismo utopikoa aldarrikatzen zuen \"La Democratie pacifique\" egunkarian lan egin zuen, ondorengo urteetan. Greziako mitologiako sinboloez baliatu zen, bere poemetan iraultza-ideia horiek azaltzeko.\n1848ko iraultza saioaren ondoren, ideologia hura utzi eta idazleak politikatik kanpo jardun behar duela argudiatu zuen. Erromantikoen moldeen aurka joz betiere, poesiaren barne-diziplina estua eta poeten joera inpertsonalaren aldeko izan zen. Erudizioz eta gehiegizko apaingailuz jantzi zituen bere obra gehienak, baina unibertso epiko landu bezain aberatsa eskaini zuen bere obra txiki batzuetan (\"Ca\u00efn\", 1869).\n1852an eman zuen argitara lehen poema-bilduma (\"Po\u00e8mes antiques\", \"Antzinateko poemak\") eta beste bilduma batzuk ere agertu zituen, hil arte: \"Po\u00e8mes barbares\" (1862, \"Poema barbaroak\"), \"Po\u00e8mes tragiques\" (1884, \"Poema tragikoak\"), \"Derniers po\u00e8mes\" (1895, \"Azken poemak\", hil ondoren argitara emanak).\nHorrez gainera, idazle greko eta latino klasikoak itzuli zituen, eta saio-lanak ere argitaratu zituen. Lecontek antzinateko erlijioak aztertu zituen. Azken lanetan munduaren azkenaren aurreko apokalipsi moduko ikuspegi bat da nagusi."}
{"id": "272462", "revid": "28807", "url": "https://eu.wikipedia.org/wiki?curid=272462", "title": "Charles-Marie-Ren\u00e9 Leconte", "text": ""}
{"id": "272463", "revid": "28807", "url": "https://eu.wikipedia.org/wiki?curid=272463", "title": "Charles Marie Ren\u00e9 Leconte de Lisle", "text": ""}
{"id": "272464", "revid": "1545", "url": "https://eu.wikipedia.org/wiki?curid=272464", "title": "Ferdinand Marcos", "text": "Ferdinand Edralin Marcos (Sarrat, Filipinak, 1917ko irailaren 11 - Hawaii, Ameriketako Estatu Batuak, 1989ko irailaren 28a) politikaria eta diktadorea izan zen. Filipinetako Errepublikako lehendakari izan zen 1965etik 1986 arte.\nBizitza.\nBigarren Mundu Gerran Japoniaren kontra gerra egin zuen, eta preso hartu zuten (1941-42). Askatu zutenean, bere eskualdeko gerrillako buruzagi egin zuten. Gerra ondoren, Ordezkarien Ganberako kide hautatu zuten, 1949ko hauteskundeetan, bai eta 1953koetan eta 1957koetan ere. 1965ean Errepublikako lehendakari aukeratu zuten, eta 1969an berriro irabazi zituen hauteskundeak.\n1972an, ordea, diktadura ezarri zuen Filipinetan, Mindanaoko musulmanen matxinadaren kontra borrokatzeko aitzakia hartuta. 1975ean bizi guztirako lehendakari izendatu zuten. FLNM eta oposizioko beste erakunde politikoen kontra gogor jardun zuen, eta haren buru zen Benigno Aquino hil zutenean (1983), Marcosen erregimenaren kontrako jarrerak indarberritu egin ziren. Hala, Marcosen kontrako oposizioa, Benigno Aquinoren alargun Coraz\u00f3n Aquinoren inguruan bildu zen. 1986ko otsailean hauteskundeak egin zituen, barne-arazoen eta atzerriko presioen ondorioz. Hauteskundeak ez ziren garbiak izan; legebiltzarrak Marcos izendatu zuen garaile. Militarrak, ordea, matxinatu egin ziren eta Marcosek Filipinetatik ihes egin behar izan zuen. Coraz\u00f3n Aquinok hartu zuen haren lekua. Filipinak utzi ondoren, Hawaiira joan zen, eta han hil zen 1989an."}
{"id": "272465", "revid": "46380", "url": "https://eu.wikipedia.org/wiki?curid=272465", "title": "Lauro Olmo", "text": "Lauro Olmo Gallego (O Barco de Valdeorras, Ourense, 1922ko azaroaren 9a - Madril, 1994ko ekainaren 19a) galiziar idazlea izan zen. Francoren diktaduran errealismo sozialaren nagusietariko bat izan zen. Zentsuraren presioa gogor pairatu zuen.\nBere lehen lanarekin, \"Doce cuentos y uno m\u00e1s\" (1956, \"Hamabi ipuin eta bat gehiago\") Leopoldo Alas literatura-saria irabazi zuen. Bi urte geroago finalista izan zen Nadal sari ospetsuan, \"Ayer, 27 de octubre\" (\"Atzo, urriak 27\") obrarekin. Liburu horretan bere obraren ildo nagusia zein izango zen erakutsi zuen: jende pobrearen esperantzarik eta etorkizunik gabeko bizitzaren salaketa eta kritika. \"La camisa\" (1962, \"Alkandora\") antzerki-lanaren estreinaldiak Espainiako antzerki sozialaren sorrera markatu zuen, eta Espainiako gizartea literaturaren bidez aldarazi nahi izan zuen idazle-belaunaldi baten akuilu gertatu zen. Obrak sari asko irabazi zituen: Antzerki Sari Nazionala, Valle-Incl\u00e1n saria, eta Espainiako Errege Akademiarena, besteak beste."}
{"id": "272467", "revid": "46380", "url": "https://eu.wikipedia.org/wiki?curid=272467", "title": "Adolphe Thiers", "text": "Louis Adolphe Thiers (Bouc-Bel-Air, 1797ko apirilaren 15a - Saint-Germain-en-Laye, 1877ko irailaren 3a) frantses politikari, kazetaria eta historialaria izan zen. Frantziako Hirugarren Errepublikako presidentea izan zen, 1871-1873 bitartean.\nBizitza.\nAix-en-Provencen zuzenbideko ikasketak egin ondoren, Parisen bizileku hartu eta berehala egin zen ezagun, \"Le Constitutionnel\" eta \"Le National\" egunkarietan Karlos X.a Frantziakoa aginpidetik baztertzearen eta askatasun publikoaren alde idatzi zituen artikuluengatik. 1830eko Iraultzaren ondoren, kargu garrantzitsuak izan zituen Luis Filipe Frantziakoaren agintaldian (gobernuburu ere izan zen), baina 1840an dimisioa eman behar izan zuen, erregea ez zetorrelako bat haren kanpo arazoetarako politika zorrotzarekin.\nFrantziako Bigarren Inperioan diputatua izan zen, eta legebiltzarreko erakundeen alde agertu zen, Napoleon III.aren autoritarismoaren aurrean. Urte horietan \"Histoire du consulat et de l\u00b4empire\" (1845-1862, \u00abKontsulatuaren eta inperioaren historia\u00bb) obra handia idatzi zuen, frantses nazionalismoaren berpizkundean eragin handia izan zuena. 1870ean Frantzia-Prusia Gerraren aurka agertu zen, ez baitzuen gerra irabazteko inolako aukerarik ikusten. Gerra galdu ondoren, 1871ean Frantziako Hirugarren Errepublikako presidente hautatu zuten, eta, Frantziarentzako politika-sistemarik egokiena errepublika kontserbadorea zelakoan, gogor zapaldu zuen urte bereko Parisko Komunako matxinada. 1873. urtean dimisioa aurkeztu zuen."}
{"id": "272468", "revid": "336", "url": "https://eu.wikipedia.org/wiki?curid=272468", "title": "Chris Evert", "text": "Christine Marie \"Chris\" Evert (Fort Lauderdale, Florida, 1954) estatubatuar tenis-jokalaria ohia da.\nBiografia.\nAita tenis-irakaslea zuen, eta oso gazterik hasi zen tenisean. Gaztaroan hasi zen ospea irabazten, eta munduko izar handien kontra jokatu eta garaipenak lortu zituen (Margaret Court, Virginia Wade, Billie Jean King). 1972an egin zen profesional, baina ordurako zenbait sari irabazita zegoen, besteak beste, \"Virginia Slims Masters\" saria (1971, 1972). 1974an banakako sariak irabazi zituen Wimbledon, Roland Garros eta Italiako irekian. 1975ean berriro irabazi zuen Roland Garros saria, eta lehenengoz Estatu Batuetako irekia. Hurrengo urtean Wimbledonen irabazle izan zen berriro, eta harrezkero behin eta berriro jarraitu zuen nazioarteko sari ospetsuenak irabazten: 5 bider Estatu Batuetako irekia, 7 bider Roland Garros, 2 Wimbledon eta beste 2 bider Australiako irekia. Orotara 157 titulu irabazi zituen banakako lehiaketetan, eta munduko tenis-jokalaririk handiena izan zen 1970eko hamarraldiaren amaieran eta 1980koaren hasierako urteetan. 1989an utzi zuen tenis profesionala, baina bere karrerak iraun zuen urteetan munduko hiru jokalari onenen artean egon zen beti. Orain arte izan diren emakumezko tenis-jokalari guztien artean, berak osatu du ibilbiderik bikainena, bere arerio izandako Martina Navratilovaren atzetik."}
{"id": "272470", "revid": "46380", "url": "https://eu.wikipedia.org/wiki?curid=272470", "title": "Tadeusz Mazowiecki", "text": "Tadeusz Mazowiecki (Plock, 1927ko apirilaren 18a - Varsovia, 2013ko urriaren 28a) poloniar idazle, kazetari, gizarte-langile eta politikari kristau-demokrata izan zen. Solidarno\u015b\u0107 sindikatuko sortzaileetako bat izan zen, eta Bigarren Mundu Gerraren ondoren Polonian egon zen aurreneko Lehen Ministro ez komunista.\nBizitza.\nBigarren Mundu Gerra amaitu ondoren, Varsoviako Unibertsitatean egin zituen zuzenbide-ikasketak, baina kazetari-lanetan jardun zuen. \"Wiez\" egunkari independentea sortu zuen 1958. urtean. 1961ean legebiltzarreko kide hautatu zuten, eta Znak diputatu katolikoen taldean sartu zen, oposizioan. Solidarnosc sindikatua sortzen eta antolatzen lagundu zuen, eta 1980an Lech Walesaren laguntzaile izan zen, gobernuarekin izandako negoziazioetan. Gobernuarekin lortu zuten hitzarmenari esker, Solidarnosc izan zen herrialde komunista bateko lehenengo sindikatu independentea. Harrezkero Walesaren aholkulari nagusietako bat izan zen Mazowiecki. 1981ean, ordea, sindikatua legez kanpo utzi zutenean, atxilo hartu zuten beste zenbait buruzagirekin, eta espetxean egon zen 1982 arte. 1989an lan handia egin zuen Solidarnosc legeztatzeko, eta hauteskunde libreak antolatzeko elkarrizketetan. Hauteskundeetan arrakasta handia lortu zuten ez komunistek, eta Mazowiecki izendatu zuten Lehen Ministro. 1945az geroko lehenengo buruzagi ez komunista izan zen. 1989-1990 bitartean iraun zuen kargu horretan, baina tirabirak izan zituen Walesarekin, eta 1990eko hauteskundeetan, Walesa, Mazowiecki eta beste hautagai bat aurkeztu zirelarik, azken postuan gelditu zen, eta bertan behera utzi zuen kargu hura."}
{"id": "272471", "revid": "46380", "url": "https://eu.wikipedia.org/wiki?curid=272471", "title": "Michel Serrault", "text": "Michel Serrault (Brunoy, Essonne, Frantzia, 1928ko urtarrilaren 24a - Calvados, 2007ko uztailaren 29a) frantses antzezlea izan zen.\nBiografia.\n1954. urtean hasi zen antzezle gisa lanean, baina lehenengo lanak barrea erraz eragitea beste helbururik ez zuten filmetako paperak izan ziren.\n1973. urtean, aldiz, antzerkian lortu zuen ospea, \"La Cage aux folles\" (\"Eroen kaiola\") laneko Zaza Napoli trabestiaren paperean. Lan horren aurretik, zineman \"Le Viager\" (1972) lanean ospetsu egingo zuten paperen eredua aurkitu zuen. Urte horretan bertan, \"Un meurtre est un meurtre\" (\"Hilketa bat hilketa bat da\") lanean, ikerketa-metodo susmagarriez baliatzen den polizia baten papera egin zuen. Hala, Serraulten karrera lan komikoen eta ezohikoen artean igaro zen. Alde batetik, aipatutako \"La Cage aux folles\" (1978-1985) eta Pierre Tcherniaren komedia satirikoak, \"Les Gaspards\" (1974), \"La Gueule de l'autre\" (1979, \"Bestearen aurpegia\"), eta, beste alde batetik, gaizkiaren hezur-mamitzea, hala nola \"Fant\u00f4mes du chapelier\" (1982, \"Txapelgilearen mamuak\"), \"\u00c0 mort l'arbitre\" (1984), \"Docteur Petiot \"(1990), \"Mortelle randonn\u00e9e\" (1983, \"Bira hilkorra\"), \"On ne meurt que deux fois\" (1986, \"Bitan besterik ez da hiltzen\").\nHorrez gainera, Serraultek maisutasun handiz egin zituen \u00f1abarduraz beteriko pertsonaiak, hala nola \"Garde \u00e0 vue\" (1981, \"Adi egon\") eta \"Nelly et monsieur Arnaud\" (1995) lanetako pertsonaia bakartiak."}
{"id": "272472", "revid": "119347", "url": "https://eu.wikipedia.org/wiki?curid=272472", "title": "Levon Ter-Petrosian", "text": "Levon Ter-Petrosian (; Alepo, Siria, 1946ko urtarrilaren 9a) armeniar politikari eta filologoa da. 1991 eta 1998 bitartean, Armeniako lehenbiziko presidentea izan zen.\nBizitza.\nIkasketak Erevanen (Armenia) egin zituen, eta ondoren San Petersburgora joan zen doktoregoa egitera. Ter-Petrosianek hamar hizkuntza dakizki. Siriar patristikako eta Armeniako erlijio-literaturako eskolak eman zituen Ejmiatsingo seminarioan. 1966an sobietar gulag batean atxilotu zuten.\nKarabakheko mugimendua sortu zuen, Karabakh Garaia Armeniako errepublikara lotzea eskatzen zuena; izan ere, bertako biztanleen %\u00a080 armeniarrak ziren. Karabakheko mugimenduko kide zela espetxeratu egin zuten 1988an, batzordeko gainerako kideekin batera. Sei hilabete igaro zituen espetxean. Denbora horretan hiru greba orokor izan ziren Armenian. 1989an, Armeniako mugimendu nazionaleko zuzendaritza-batzordeko presidente zela, diputatu hautatu zuten Herriaren Diputatuen Biltzarren sobietar hauteskundeetan.\n1990an hasi ziren armeniarren eta azerien arteko borrokak Karabakh Garaia eskualde autonomoa kontrolatzeko. 1990ean Sobiet Gorenak Ganberako presidente hautatu zuen Ter-Petrosian. 1991ean SESBen izan zen estatu-kolpeko saioaren ondoren, armeniarren %\u00a099k burujabetasunaren alde eman zuen botoa, eta Errepublikako Legebiltzarrak, Ter-Petrosian buru zela, burujabetasuna aldarrikatu zuen. Bera izan zen Armeniako lehen lehendakaria.\n1998an oposizioak dimisioa ematera behartu zuen. Gerora, ia ez zen hedabideetan agertu, eta \"The Crusaders and Armenians\" ikerketa-lan historiko-politikoa argitaratu zuen. 2008. urtean Ter-Petrosian lehendakari-hauteskundeetara aurkeztu, eta bigarren geratu zen. Haren aldekoek hauteskunde egunean irregulartasunak egon zirela salatu zuten."}
{"id": "272474", "revid": "1545", "url": "https://eu.wikipedia.org/wiki?curid=272474", "title": "Zhu De", "text": "Zhu De (txinera: \u6731\u5fb7, pinyin: \"Zh\u016b D\u00e9\", Wade-Giles: \"Chu Teh\") (I-lung, Sichuaneko probintzia, Txina, 1886ko abenduaren 1a - Pekin, Txina, 1976ko uztailaren 6a) txinatar militarra eta politikaria izan zen.\nBiografia.\n1909. urtean gudarostean sartu zen, eta 1911. urteko iraultzan parte hartu zuen. 1927. urtean Nanchang hiriko matxinadan borrokatu zen, eta urtebete geroago, Mao Zedongekin batera, Armada Gorria sortu zuen. Maorekin batera, halaber, Fukien eta Kiangsi probintzietako sobietak antolatu zituen.\nIbilaldi Luzeko Lehen Gudarostearen buruzagi izan zen. VIII. dibisioko komandantea izan zen gero.\nBigarren Txina-Japonia Gerra gertatu zen bitartean, komunistek bat egin zuten Chiang Kai-Sheken indar nazionalistekin (Kuomintang alderdiarekin) japoniarren aurka borrokatzeko, eta buruzagi militar nagusietakoa izan zen Zhu, Peng Dehuairekin batera. Gerra hori amaitu baino lehen, 1944an Txinako Alderdi Komunistaren VII. Kongresuak politburoko kide egin zuen.\nArlo militarrean jakintza handiko pertsona zen, eta 1946tik 1954rako urteetan Herriaren Askapenerako Gudarosteko komandante nagusia izan zen (barnealdeko Txina konkistatu zuen). Txinako Iraultza amaitu zenean, Errepublikako lehendakari egin zuten (1954-1959), eta 1955. urtean mariskal. 1956. urtean Alderdi Komunistako batzorde zentraleko lehendakariorde hautatu zuten.\nIraultza Kulturalaren garaian, kritika zorrotzak egin zizkioten Armada Gorriko partaideek, baina Alderdi Komunistako IX. Kongresuak (1969), Alderdiko batzorde zentraleko politburoko behin betiko kide izendatu zuen berriro, eta Herriko Kongresu Nazionaleko batzorde iraunkorreko lehendakari hautatu zuten."}
{"id": "272475", "revid": "28807", "url": "https://eu.wikipedia.org/wiki?curid=272475", "title": "Txu Teh", "text": ""}
{"id": "272476", "revid": "336", "url": "https://eu.wikipedia.org/wiki?curid=272476", "title": "C\u00e9sar Ch\u00e1vez", "text": "C\u00e9sar Estrada Ch\u00e1vez (Yuma, Arizona, - San Luis, Arizona, ) estatubatuar sindikatu-buruzagia izan zen. Mexikoko langile etorkinen artean jaio eta hazi zen, eta seigarren graduan utzi zuen eskola, guraso eta senideekin batera denboraldiko nekazaritza-lanetan aritzeko (mahats biltzen, fruitu biltzen eta abar). Bigarren Mundu Gerran, Ameriketako Estatu Batuetako Itsas Armadako soldadu izan zen. 1952tik 1962 arte, CSO (Erkidegoko Zerbitzu Erakundea) izeneko laguntzarako taldean lan egin zuen. Gero, langile nekazarientzako sindikatu bat sortzeari ekin zion. Hasieran, Langile Nekazarien Nazio Elkartea (NFWA) deitu zen, baina aurrerago, beste sindikatu eta talde batzuekin batu ondoren, Langile Nekazarien Batasuna (UFW) osatu zen, Ch\u00e1vez lehendakari zuela. 1968an, Kaliforniako mahatsaren aurkako boikot luze bat aldarrikatu eta bideratu zuen, laneko kontratuak lortzeko ahaleginetan. 1970eko hamarraldian borrokak aurrera egin zuen, eta azkenean erdietsi zuten chicanoen eskubide sindikalak aintzat hartuak izatea. Hasieratik, UFWk bere egin zituen Gandhiren eta Martin Luther Kingen bortizkeria gabeko presio-metodoak. Hala, 1988ko uztailean eta abuztuan, 36 eguneko gose-greba egin zuen Ch\u00e1vezek, mahats-biltzaileak eta beren umeak pozoitzen zituzten pestiziden aurka protestatzeko. 40.000 lagun baino gehiago izan ziren Ch\u00e1vezen hileta ospakizunetan."}
{"id": "272477", "revid": "336", "url": "https://eu.wikipedia.org/wiki?curid=272477", "title": "Carmen Pin\u00f3s", "text": "Carmen Pin\u00f3s (Bartzelona, 1954ko ekainaren 23a) katalan arkitektoa da.\nBartzelonako Arkitekturako Goi Mailako Eskola Teknikoan egin zituen ikasketak, eta 1979. urtean eskuratu zuen arkitekto-titulua. 1982an MOPUren sari bat jaso zuen, eta handik bi urtera Enric Mirallesekin lanean hasi zenez gero beste hainbat sari irabazi ditu, bai bakarrik zein Mirallesekin lankidetzan: Arte Espa\u00f1aren egoitza (1984, Bartzelona), Lugoko katedralaren aurreko administrazio eraikinerako lehiaketakoa, Igualadako hilerri berriko proiektuarena (1985), Huescako kirol-jauregikoa (1988) eta 1991n, ITALSTAD for Europe saria. Pin\u00f3sek ikastaroak eman ditu Londres, Oslo, Columbia, New York, Siena, Berlin, Boston eta abarretako unibertsitateetan. Erakusketa monografikoak egin ditu Storefornt (New York), Haus der Architektur (Graz) eta Weisenhoffen (Stutgart), eta talde-erakusketetan ere parte hartu du, adibidez \"Ouvertures\" (Bordele) eta \"Dise\u00f1o espa\u00f1ol de los 90\" (Pompidou, Paris) erakusketetan. Bere eraikinen artean azpimarratzekoak dira Bartzelonako Llauna eskola, Parets del Vall\u00e9sko Plaza Nagusiko estalkiak, Hostalets de Balenyako zentro zibikoa eta Alacanteko gimnastika erritmikoko zentroa. Obra biribilak eraiki eta proiektatu dituzte Pin\u00f3s eta Mirallesek, eta kalitate bikaineko arkitektura hizkera darabilten artistatzat hartuak dira gaur egun."}
{"id": "272478", "revid": "58701", "url": "https://eu.wikipedia.org/wiki?curid=272478", "title": "Vicente Enrique Taranc\u00f3n", "text": "Vicente Enrique y Taranc\u00f3n (Borriana, Castell\u00f3, 1907ko maiatzaren 14a - Vila Real, Valentzia, 1994ko azaroaren 28a) espainiar kardinala izan zen.\nBiografia.\nIkasketak Tortosan eta Valentziako Eliza Unibertsitatean egin zituen. 1929an egin zen apaiz, eta 1931n Madrila joan zen. Acci\u00f3n Cat\u00f3licako propagandaren betekizuna zuen apaiz-taldeko kide egin zen.\n1945ean Solsonako apezpiku izendatu zuten. 1964an Oviedoko apezpiku-egoitzara joan zen. 1969an Toledoko artzapezpiku izendatu zuten, eta, urte horretan bertan, Paulo VI.a Aita Santuak kardinal izendatu zuen. 1971n administratzaile apostoliko kargua eman zioten, eta, ondoren, Madril-Alcal\u00e1ko apezpiku-kargua. Espainiako Apezpiku Biltzarreko lehendakari izan zen 1981. urtera arte. Kargu horretan zela, estatuaren aginpidearekiko elizaren independentziaren alde agertu zen.\nGarrantzizko lana egin zuen frankismotik demokraziarako trantsizio-aldian. Horrez gainera, lan handia egin zuen irakaskuntzan, eta horren erakusle dira egin zituen idatziak: \"La renovaci\u00f3n total en la vida cristiana\" (1954), \"Los seglares en la Iglesia\" (1958), \"Sucesores de los ap\u00f3stoles\" (1960), \"La parroquia, hoy\" (1961), \"La Iglesia en el mundo de hoy\" (1965), \"El sacerdocio a la luz del concilio Vaticano II\" (1966), \"La crisis de fe en el mundo actual\" (1968) eta \"Liturgia y lengua del pueblo\" (1970). Espainiako Errege Akademiako (Real Academia Espa\u00f1ola) kide izan zen, 1969. urteaz geroztik."}
{"id": "272479", "revid": "58701", "url": "https://eu.wikipedia.org/wiki?curid=272479", "title": "Birut\u0117 Galdikas", "text": "Birut\u0117 Marija Filomena Galdikas (Wiesbaden, Alemania, 1946ko maiatzaren 10a) kanadar antropologoa da, primatologoa eta orangutanaren kontserbazioan eta portaeran espezialista.\nBiografia.\nGurasoak Lituaniatik Kanadara bidean zihoazela jaio zen, Alemanian, baina Toronton hezi zen. Oso txikitatik erakutsi zuen izadiarekiko zaletasuna, eta izaki bizien jatorriari eta portaerari buruzko kezka.\nUCLAko Unibertsitatean egin zituen ikasketak, psikologiakoak eta antropologiakoak, eta ikasketak amaitu ondoren, 22 urte zituela, orangutanen ikerketarako zentro bat zabaldu zuen Borneon, Louis Leakey ikertzailearen laguntzari eta National Geographic Elkarteari esker.\nZentroa zabaldu zuelarik 23 urte eman ditu oihanean, orangutanak nola bizi diren aztertzen. Tarteka denboraldiak igarotzen ditu Vancouverren, Simon Fraser Universityn irakasle eta ikerlari lanak betetzen.\nHainbat aldizkaritan idatzi ohi du, \"National Geographic, Science\" eta beste hainbatetan, eta liburu bat eman du argitara.\nGaur egun Galdikas da, zalantzarik gabe, orangutanei buruzko aditu handiena. Bere ikerketetan ateratako ondorioen arabera, Galdikasen iritzian, gizakiok gure talde-izaerari jaramon egin, gure ezaugarri hori kontuan hartu eta taldean bizi eta lan egingo genuke, baldin eta hirian estresaturik bizi diren orangutanak izan nahi ez badugu. Bere ustez, gure bilakaera biologikoari esker, gure lotura sozialei esker lortzen dugu gure grina kontrolatzea, ingurunea zaintzea eta adimen-osasuna kontserbatzea."}
{"id": "272480", "revid": "28807", "url": "https://eu.wikipedia.org/wiki?curid=272480", "title": "Birute Galdikas", "text": ""}
{"id": "272481", "revid": "336", "url": "https://eu.wikipedia.org/wiki?curid=272481", "title": "Anton Geesink", "text": "Anton Geesink (Utrecht, 1934ko apirilaren 6a - Utrecht, 2010eko abuztuaren 27a) herbeheretar judoka izan zen. Munduko onena, bere garaian. Tokioko Olinpiar Jokoetako (1964) protagonista nagusietako bat izan zen, txapeldun atera baitzen, pisu-mugarik gabeko mailan, Japoniako kirol nazionala Olinpiar Jokoetan jokatzen zen lehen aldian.\nBizitza.\nGeesink eraikuntzan aritzen zen lanean. Boxeolari gisa hasi zen kiroletan, eta 1960ko Erromako Olinpiar Jokoetarako deitu zuten, baina bere federazioak deskalifikatu egin zuen, ustezko profesionalismoagatik. Geesink, federazioak hartutako erabakiagatik minduta, Japoniara joan zen bizitzera, eta entrenamendu-teknika tradizionalak ikasi zituen. 1961ean, goi-mailako judoko munduko txapelketa bat irabazten zuen lehen ez-japoniarra izan zen.\n1964an, Tokioko Olinpiar Jokoetan, finalaurrekoetan, hamabi segundoan menderatu zuen aurkaria, eta finalean ere, bederatzi minutuko borrokaldi latz baten ondoren, bertako idoloa, Akio Kaminaga, mendean hartzea lortu zuen. Japoniarentzat, Bigarren Mundu Gerra galtzea adinako hondamena izan zen hura, eta jende askok bere buruaz beste egin zuen horregatik. Ez dago berak adina Europako txapelketa irabazi duen judokarik: open mailan 1953, 1954, 1957, 1958, 1959, 1960, 1962, 1963, 1964 eta 1967. urteetan irabazi zuen; 93 kilotik gorakoen mailan, berriz, 1962, 1963 eta 1964. urteetan. 1967an erretiratu zen."}
{"id": "272483", "revid": "448", "url": "https://eu.wikipedia.org/wiki?curid=272483", "title": "Sammy Davis Jr.", "text": "[[Fitxategi:Sammy Davis Jr 1989 (cropped).jpg|thumb|270px|alt=\n[[Kategoria:Newyorkarrak]]\n[[Kategoria:Ameriketako Estatu Batuetako aktoreak]]\n[[Kategoria:Ameriketako Estatu Batuetako abeslariak]]\n[[Kategoria:Ameriketako Estatu Batuetako dantzariak]]\n[[Kategoria:Afro-amerikarrak]]\n[[Kategoria:Estatubatuar juduak]]\n[[Kategoria:Judaismora konbertituak]]\n[[Kategoria:Kennedy Sarien irabazleak]]\n[[Kategoria:Afro-amerikar aktibistak]]"}
{"id": "272484", "revid": "6327", "url": "https://eu.wikipedia.org/wiki?curid=272484", "title": "Samuel Davis", "text": ""}
{"id": "272485", "revid": "336", "url": "https://eu.wikipedia.org/wiki?curid=272485", "title": "Julio Iglesias", "text": "Julio Iglesias (Madril, 1943ko irailaren 23a) espainiar kantaria da.\nBiografia.\nReal Madrid futbol-taldearen atezaina zela auto-istripu bat izan zuen, eta ia bi urtez egon behar izan zuen gurpil-aulkian eserita. Ospitalean zegoela, erizain batek gitarra bat oparitu zion. Orduan piztu zitzaion musikarekiko interesa. Zuzenbidea ikasi zuen Espainian eta Cambridgeko Unibertsitatean. 1968an Benidormeko jaialdia irabazi zuen, \"La vida sigue igual\" abestiarekin. Arrakasta horri esker, bere lehen kontratua egin zion diskoetxe batek. 1970ean Espainiaren ordezkari izan zen Eurovisioneko Jaialdian \"Gwendoline\" abestiarekin. 1970eko hamarkadan bira asko egin zituen nazioartean, eta jarraitzaile asko egin zituen besteak beste \"Manuela\" eta \"Hey\" abestiei esker. Estatu Batuetako hainbat kantari ezagunekin batera abestu du, esate baterako, Willie Nelsonekin eta Diana Rossekin. 1988an \"My Love\" grabatu zuen Stevie Wonderrekin, eta izugarrizko arrakasta izan zuen. Dolly Partonekin, Art Garfunkelekin eta Stingekin ere jardun du, besteak beste. Julio Iglesiasen musika eztia eta lasaia da, eta arrakasta handia izan du hala egile gisa, nola beste batzuen abestien interprete gisa ere. Bere ahots beroa eta grabatzerakoan duen perfekzio nahia dela eta, hizkuntza desberdinetan disko gehien saldu dituen kantaria da. Urrezko eta platinozko disko ugari irabazi ditu."}
{"id": "272487", "revid": "56334", "url": "https://eu.wikipedia.org/wiki?curid=272487", "title": "William Forsyth Sharpe", "text": "William Forsyth Sharpe (Boston, ) estatubatuar ekonomista da. Kaliforniako Unibertsitatea Berkeleyn egin zituen ikasketak. 1951n medikuntza-ikasten hasi zen, baina hurrengo urtean ikasketa haiek bertan behera utzi eta enpresa-administrazioko ikasketak egiten hasi zen. 1956an Rand Corporation ikerketa-erakundean sartu zen, ekonomista gisa, eta han ezagutu zuen Markowitz, gerora berarekin batera Nobel Saria jaso zuten ikertzaileetako bat. 1961ean doktoregoa eskuratu zuen, eta Washingtongo Unibertsitateko, Kaliforniako Unibertsitateko eta Stanfordeko irakasle izan da bere karreran zehar. Sharpek garrantzi handiko teoria bat osatu zuen, CAPM edo \"kapital aktiboen prezioen politika eredua\", zeinak azaltzen baitu inbertitzerakoan harturiko arriskuaren eta jaso uste diren etekinen arabera gertatzen dela finantza-merkatuetan inbertsioen prezio-igoera. 1990ean Ekonomiako Nobel Saria jaso zuen Markowitz eta Millerrekin batera, finantza-ekonomian eta enpresen finantzen alorrean egindako ikerketengatik. Ikertzaile gisa ez ezik, zenbait finantza-erakunde eta enpresarentzat lana egina da Sharpe, eta, besteak beste, Ekonomia Ikerketetako Nazio Bulegoko kidea eta Ameriketako Finantza Elkarteko lehendakari izan da. Bere idazlan nagusiak dira \"Investments\" (1981,\" Inbertsioak\") eta \"Fundamentals of Investments\" (1989, \"Inbertsioen oinarriak\")."}
{"id": "272488", "revid": "28807", "url": "https://eu.wikipedia.org/wiki?curid=272488", "title": "William Sharpe", "text": ""}
{"id": "272489", "revid": "46380", "url": "https://eu.wikipedia.org/wiki?curid=272489", "title": "Antoni Maria Badia", "text": "Antoni Maria Badia i Margarit (Bartzelona, Katalunia, - \"ibidem\", ) kataluniar filologo eta hizkuntzalaria izan zen. 1948tik espainieraren katedraduna izan zen Bartzelonako Unibertsitatean, eta 1977az geroztik katalanaren gramatika historikoarena. Hurrengo urtean, 1978an, unibertsitate horretako errektore hautatu zuten, eta 1981 eta 1984an ere berriz hautatu zuten.\nBadiaren lehen idazlanek aragoierari buruzko ikerketak biltzen zituzten: \"Contribuci\u00f3n al vocabulario aragon\u00e9s moderno\" (1948, \"Aragoieraren hiztegi modernoari egindako ekarpena\") eta \"El habla del valle de Bielsa\" (1950, \"Bielsa haraneko hizkera\"). Katalanari buruz ere lan ugari egin ditu: \"Gram\u00e1tica hist\u00f3rica catalana\" (1950, \"Katalanaren gramatika historikoa\"); \"Gram\u00e1tica catalana\" (1962, \"Gramatika katalana\"); \"Llengua i cultura als Pa\u00efsos Catalans\" (1964, \"Herrialde Katalanetako hizkuntza eta kultura\"); \"La lengua catalana de ayer y hoy\" (1973, \"Lehengo eta oraingo hizkuntza katalana\"); \"Veinticinco a\u00f1os de estudios sobre la lengua y la literatura catalanas (1950-1975)\" (1976, \"Hizkuntza eta literatura katalanari buruzko 25 urteko ikerketak (1950-1975)\"); \"Ciencia y pasi\u00f3n en la cultura catalana\" (1977, \"Jakintza eta grina kultura katalanean\"); \"Katalanaren gramatika historikoa\" liburuaren katalanezko argitalpena (1981) eta \"Lengua y sociedad. Etapas de la normalizaci\u00f3n\" (1982, \"Hizkuntza eta gizartea. Normalizazioaren aldiak\").\n\"Estudis Rom\u00e0nics\" aldizkariaren zuzendaria da, eta katalan filologiari buruzko hainbat aldizkaritako argitaratze-batzordetan parte hartzen du. Reial Acad\u00e8mia de Bones Lletres de Barcelonako, Institut d'Estudis Catalanseko, eta Real Academia Espa\u00f1olako kidea da. Halaber, \"American Association of Teachers of Spanish and Portuguese\"ko ohorezko kidea da. 1995. eta 1996. urteetan, Fundaci\u00f3 Jaume Iren eta Fundaci\u00f3 Catalana de la Recercaren ohorezko sariak jaso zituen, hurrenez hurren, eta 2003.urtean, \"Premi d'Honor de les Lletres Catalanes\" saria.\nLana.\nBere lan zientifikoa 600 izenburu baino gehiagoz osatzen da, eta horien artean hurrengoak nabarmendu daitezke:"}
{"id": "272490", "revid": "336", "url": "https://eu.wikipedia.org/wiki?curid=272490", "title": "John Eliot (politikaria)", "text": "Sir John Eliot (Saint Germans, Cornwall, 1592ko apirilaren 11 - Londres, 1632ko azaroaren 27a) Ingalaterrako politikaria izan zen.\nHizlari bikaina zen, eta paper guztiz garrantzitsua jokatu zuen Karlos I.a erregearen eta Parlamentuaren arteko liskarren garaian. Erregearen aurka jarduteagatik, kartzelan sartu zuten, eta bertan hil zen. Hil ondoren, Parlamentuaren aldeko martiri bihurtu zuten bere kideek.\nBiografia.\n1614. urtean hautatu zuten parlamentari lehenengoz, eta 1623an kartzelan egon zen sei hilabetez. 1624an berriro ere aukeratu zuten Parlamenturako eta Komunen Ganberako kideek hitz egiteko askatasunaren aldeko kanpaina bati ekin zion. 1627an preso hartu zuten bigarren aldiz, beste hirurogeita hamar lagunekin batera, erregeak ezarritako zerga berezien aurka azaltzeagatik. Kaleratu zutenean, 1628an, oposizioko buru bihurtu zen Parlamentuan, eta gogor aritu zen Ingalaterrako protestantismoaren alde, bertako gortean nahiko sartua zegoen Eliza Katolikoa nagusituko ote zen beldur. Tirabira askoren ondoren, erregeak, beste zortzi lagunekin batera atxilo hartu eta Londresko Dorrean itxi zuen.\nEliotek politika eta etikari buruzko liburu batzuk idatzi zituen bertan (\"An Apology for Socrates\" [\"Sokratesen apologia\"] eta \"The Monarchie of Man\" [\"Gizonaren monarkia\"], horien artean). Baina osasunez gero eta ahulago zegoela, tuberkulosiak jota hil zen Londresko Dorrean."}
{"id": "272491", "revid": "512", "url": "https://eu.wikipedia.org/wiki?curid=272491", "title": "Bernt Engelmann", "text": "Bernt Engelmann (Berlin, Alemania, 1921eko urtarrilaren 20a - Munich, Alemania, 1994ko apirilaren 14a) alemaniar idazlea izan zen.\nBiografia.\nSoldadu izan zen Bigarren Mundu Gerran, eta erresistentziako kide izan zen. Preso hartu eta kontzentrazio-esparru batera bidali zuten.\nGerra amaitu ondoren, kazetari gisa aritu zen lanean, eta, 1961. urtetik aurrera, literaturan sartu zen buru-belarri. 1977tik 1984ra Alemaniar Idazleen Elkartearen bozeramaile izan zen. Engelmannen lanek lotura zuzena dute G\u00fcnter Wallraffek landu zuen erreportaje sozialarekin, eta literatura dokumentalaren barruan sartzen dira, beraz. Antihistoriako liburuetan (\"Gu morroi\", 1974; \"Zuzenbidearen eta askatasunaren kontra elkartuta\", 1975; \"Izan ginena, garena\", 1980), Engelmannek une historikoak gaurkotzen ditu, gizarte-talde apalenen ikuspegitik. Lan horietan nahastu egiten ditu fikzioa eta errealitatea, helburu berarekin beti, Alemaniaren alderdi txarrak agertzea. Lan monografikoetan ere (\"Prusia\", 1979; \"Krupp\", 1980) agintarien kontrako kritika zorrotzak egiten ditu.\nHistorialariek eta literatura-kritikariek kritika gogorrak egin zituzten Engelmannek gertaera historikoak azaltzeko modua zela eta, haien iritziz, edukia bigarren mailara eramaten baitzuen Engelmannek. Azkeneko lanak hauek ditu: \"Alemaniari buruzko erreportajea\" (1991); \"Hotel Bilderberg\" (1991); \"Funtzionarioak\" (1992) eta \"Gure Estatua Estatuan\" (1992)."}
{"id": "272492", "revid": "512", "url": "https://eu.wikipedia.org/wiki?curid=272492", "title": "Ana Mar\u00eda Parra G\u00f3mez", "text": "Ana Mar\u00eda Parra G\u00f3mez (Donostia, 1928) gipuzkoar emakume pintorea da. Margolaritza munduan benetako aintzindaria izan da, Donostian XX. mendeko garrantzitsuenetariko bat.\nBiografia.\nHamabost urte zituela, Ascensio Martiarena pintorearen estudioan hasi zen ikasten, eta, maisuak egin ohi zuen moduan, Ana Mari Parrak ere urteak eman zituen marrazketa menderatzen margotzen hasi aurretik.\nEra berean, kartelgintza, publizitatea eta diseinua landu zituen Martiarenaren estudioan, eta 1950. urtean \"Chicas\" aldizkarian hasi zen lanean, aldizkari horren erredakzioa Madrilen egon arren Donostian argitaratzen zen-eta. Ilustrazioak egiten zituen aldizkari hartarako, gehienbat modari buruzkoak, alor horretan espezializatu baitzen. Gipuzkoako Artisten Elkartearen sorreran hartu zuen parte, bestetik.\n1955ean egin zuen bere aurreneko bakarkako erakusketa, Iru\u00f1eko Ib\u00e1\u00f1ez Aretoan. Hurrengo urtean, Parisera joan zen, eta bertan eman zuen denboraldi bat. Aldizkarietarako lana utzi eta erretratuan espezializatu zen, nahiz eta 60ko hamarkadan, seme-alabak hazten ari zela, erakusketa askorik egin ez. 1970etik aurrera, ordea, buru-belarri ekin zion pintatzeari eta bere lanak erakusteari, eta hamarkada hartan erakusketa ugari egin zuen, Donostian gehienbat, baita sariak eskuratu ere. 80ko hamarkadan harreman profesional estua izan zuen Donostiako Etxeberria Galeriarekin, eta bertan erakutsi zituen bere lanak. Azken urteotan talde-erakusketetan parte hartu izan du gehienbat, betiere estilo tradizionaleko koadroak aurkeztuz.\n2020an bere omenezko erakusketa antolatu zen. Zoritxarrez, COVID19ak eragindako konfinamendua mugatu zuen bere eragina."}
{"id": "272493", "revid": "28807", "url": "https://eu.wikipedia.org/wiki?curid=272493", "title": "Ana Mari Parra", "text": ""}
{"id": "272495", "revid": "23317", "url": "https://eu.wikipedia.org/wiki?curid=272495", "title": "Rita Streich", "text": "Rita Streich (Barnaul, Siberia, 1920ko abenduaren 18a - Viena, Austria, 1987ko martxoaren 20a) alemaniar opera-abeslaria izan zen.\nAita alemaniarra zuen, eta Siberian gerrako preso zegoela, errusiar batekin ezkondu zen. Streich oso, gazte zela, Alemaniara joan zen familiarekin. Debuta 1943an egin zuen, Aussigeko udal-antzokian, Richard Straussen \"Naxoseko Ariana\" lanean, Zerbineten paperean. Berehala Berlingo Staatsoperreko kide egin zen (1946-1950), eta, ondoren, Mendebaldeko Berlingo Operan aritu zen, 1953. urtera arte. 1952 eta 1953 urteetan Bayreutheko Jaialdian Waldvogel papera kantatu zuen, \"Siegfried\" lanean, eta 1953an egin zuen Vienako Operan debuta. Opera horretako taldeko kide izan zen, 1956tik 1972ra. 1954. urteaz geroztik, behin baino gehiagotan aritu zen Salzburgoko Jaialdian. Urte horretan bertan, Covent Gardenen debutatu zuen, eta Erromako Operan kantatu zuen. Ondoren Aix-en-Provenceko Jaialdian (1955) eta Glyndebournekoan (1958) kantatu zuen. 1957an egin zuen lehenengo bira Estatu Batuetan. 1970eko hamarraldian irakaskuntzan hasi zen lanean: Esseneko Folkwang-Hochschuleko irakasle izendatu zuten 1974an, interpretazio-eskolak eman zituen Salzburgoko Mozarteumen, eta, 1976an, Vienako musika-akademiako irakasle izan zen. Frantzian hainbat interpretazio-ikastaro eman zituen, Nizako arte lirikoko zentroko zuzendari izan aurretik (1983)."}
{"id": "272496", "revid": "46380", "url": "https://eu.wikipedia.org/wiki?curid=272496", "title": "Charles Ives", "text": "Charles Edward Ives (Danbury, Connecticut, AEB, 1874ko urriaren 20a - New York, AEB, 1954ko maiatzaren 19a) Estatu Batuetako musikagilea izan zen.\nBiografia.\n14 urteetarako Danburyko Eliza Baptistako organo-jotzailea zen, eta, 17 urte zituela, aintzat hartzeko moduko lan bat idatzia zuen jadanik: \"Variations on America\".\n1894an Yaleko Unibertsitatean sartu eta konposizioa ikasi zuen, Horatio Parkerrekin, eta organoa, Dudley Buckekin.\nMusikagile berezia, independentea eta berritzailea izan zen. Bi orkestratarako duoak idazteraino ausartu zen; bakoitzak klabe eta erritmo desberdinez jotzen zuen. Aurrea hartu zien Stravinskiri polirritmoak erabiltzen, Milhaudi politonalitatean eta Bart\u00f3ki disonantzian. Bere musika landugabetzat jo izan bada ere, guztiz sofistikatua da. Lekuz kanpo dauden edo disonanteak diren elementuak ezarri zituen bigarren planoan, bere jaioterriko musika banden oroigarri.\nAzken urteetan ondu zuen musika Mahlerren gustukoa zen; Mahlerrek ez zuen, hala ere, Ivesen obrarik zuzendu, laster hil baitzen.\nBere lanen artean aipagarrienak: orkestrarako musika: \"New England Holidays\", \"Three Places in New England\", lau sinfonia; korurako musika: \"Lincoln the Great Commoner, The New River \"salmoak; ganbera-musika: \"The Indians, Largo\"; pianorako musika: 20 estudio, 2 sonata (bigarrena, \"Sonata Concord\" izenekoa, haren maisulantzat jotzen da); organorako musika, abestiak."}
{"id": "272497", "revid": "336", "url": "https://eu.wikipedia.org/wiki?curid=272497", "title": "Samuel Johnson", "text": "Samuel Johnson (Lichfield, Staffordshire, 1709ko irailaren 18agreg./irailaren 7ajul. - Londres, 1784ko abenduaren 13a) ingeles idazle eta lexikografoa izan zen.\nBizitza.\nOxforden hasi zituen letra-ikasketak, baina, dirurik ez zuela eta, Londresa itzuli zen 1737an. Ospea hartu zuen, egunkarietan (\"Gentleman\u00b4s Magazine\", 1741-1744) idatzi zituen artikuluei eta argitara eman zituen bi satira-poemari esker: \"London\" (1742, \u00abLondres\u00bb) eta \"The Vanity of Human Wishes\" (1749, \u00abGiza nahikerien hutsalkeria\u00bb). 1746an hasi zen \"Dictionnary of the English Language\" (1746-1754, \u00abIngeles hizkuntzaren hiztegia\u00bb) hiztegi handia prestatzen, eta 1754an argitaratu zuen XVIII. mendeko ingeles hiztegia ezagutzeko ezinbesteko bihurtu den obra. Ospe handia eman zion obra hark, baina bitartean ez zituen literatura eta kazetaritza bazter utzi.\n1750. urtean hasi zen \"The Rambler\" (\u00abIbiltaria\u00bb) egunkaria argitaratzen, eta, 1758an, \"The Idler\" (\u00abNagia\u00bb) aldizkariak jarraitu zion kazeta honi. \"The History of Rasselas, Prince of Abyssinia\" eleberri moralista argitaratu zuen ondoren (1759, \u00abRasselas Abisiniako printzearen historia\u00bb). Entziklopedia moduko lan bati ekin zion bizitzako azken urteetan, \"The Lives of the Most Eminent English Poets\" (1777, \u00abIngeles poeta nagusien bizitza\u00bb).\nBere garaiko literaturan eragin handia izan zuen Samuel Johnsonek, bere lagunekin (Edward Gibbon, Joshua Reynolds eta Edmund Burkerekin) osatu zuen taldeak, batez ere. Hizkuntzei buruz, esaldi ezagun hau idatzi zuen: \u00abMintzaira pentsamenduaren janzkera da. Hizkuntzan nazio baten zuhaitz genealogikoa dago.\u00bb (1784)."}
{"id": "272498", "revid": "512", "url": "https://eu.wikipedia.org/wiki?curid=272498", "title": "Adolfo S\u00e1nchez V\u00e1zquez", "text": "Adolfo S\u00e1nchez V\u00e1zquez (Algeciras, C\u00e1diz, 1915eko irailaren 17a - Mexiko Hiria, 2011ko uztailaren 8a), bizi gehiena Mexikon eman zuen espainiar filosofoa izan zen.\nMadrilgo Unibertsitate Zentralean ikasi zuen, baina 1930ean Mexikora ihes egin zuen, eta han jarraitu zituen bere ikasketak. 1966. urtetik aurrera, Mexikoko Unibertsitateko filosofia-irakasle izan da. S\u00e1nchezen pentsamendua filosofia marxistaren barruan kokatzen da, baina ez marxismo dogmatikoaren barruan, marxismo kritiko eta berritzailearen baitan baizik. Joera horretan, S\u00e1nchezen lanak etikaren eta estetikaren bidetik egin zuen. Estetikaren barruan, esperientzia artistikoaren teoria bat proposatzen zuen, arautegietatik urrun. Artea \"praxis\"aren forma zehatz bat bezala hatzen zuen, halako eran non gizakiaren lana harreman estetikoaren oinarri bihurtzen den. Etikari dagokionez, horretan ere araudiaren kontra egiten du, haren iritziz moralaren teoria ez baita arau-kode gisa hartu behar. S\u00e1nchezen lan nagusiak hauek dira: \"Filosof\u00eda de la praxis \"(1967, \"Praxisaren filosofia\"), \"\u00c9tica \"(1969, \"Etika\"), \"Est\u00e9tica y marxismo \"(1970, \"Estetika eta marxismoa\"), \"Ciencia y revoluci\u00f3n. El marxismo de Althusser\" (1978, \"Zientzia eta iraultza. Althusserren marxismoa\"), \"Ensayos marxistas sobre filosof\u00eda e ideolog\u00eda\" (1983, \"Filosofia eta ideologiari buruzko saiakera marxistak\") eta \"Escritos de pol\u00edtica y filosof\u00eda\" (1987, \"Politika eta filosofiazko idatziak\")."}
{"id": "272499", "revid": "46380", "url": "https://eu.wikipedia.org/wiki?curid=272499", "title": "Daniel Moyano", "text": "Daniel Moyano (Buenos Aires, Argentina, 1930eko urriaren 6a - Madril, Espainia, 1992ko uztailaren 1a) gaztelaniazko idazlea, kazetaria eta musikagilea izan zen.\nBizitza.\n1976an bere herrialdea (Argentina) utzi behar izan zuen, Videla jeneralaren estatu-kolpearen kontra egiteagatik. Orduan, Madrila joan zen eta kazetaritzan hasi zen lanean. Baina beste hainbat lanbidetan aritu behar izan zuen: igeltsero, mekaniko, biolinista, esate baterako.\nLehenengo liburua Argentinan argitaratu zuen 1960. urtean, \"Artistas de variedades\" (\"Barietateko artistak\"). Lan hark harrera ona izan zuen, bai kritikarien aldetik, bai irakurleen aldetik. Daniel Moyanok Buenos Aires hiriaren eta Argentinako gainerako lurraldeen arteko harremana aztertu zuen oinarrian, herrialdearen barrualdetik hiribururako migrazioaren bidez: \"La lombriz\" (1964, \"Zizarea\"), \"Una luz muy lejana\" (1966, \"Oso urruneko argi bat\"), \"El fuego interrumpido\" (1967, \"Su-etena\"), \"El oscuro\" (1968, \"Iluna\"), \"El trino del diablo\" (1974, \"Deabruaren txioa\"), \"El vuelo del tigre\" (1976, \"Tigrearen hegaldia\"), \"Libro de nav\u00edos y borrascas\" (1983, \"Itsasontzien eta ekaitzen liburua\"). Eleberriez gainera, ipuinak ere idatzi zituen: \"El monstruo y otros relatos\" (1967, \"Mamua eta beste kontakizun batzuk\"). Moyanoren beste lan aipagarriak dira \"Mi m\u00fasica es para esta gente\" (1970, \"Nire musika jende honentzat egina da\") eta \"El estuche de cocodrilo\" (1974, \"Krokodrilozko estutxea\")."}
{"id": "272500", "revid": "58701", "url": "https://eu.wikipedia.org/wiki?curid=272500", "title": "Wolfgang Pauli", "text": "Wolfgang Ernst Pauli (Viena, 1900eko apirilaren 25a - Z\u00fcrich, 1958ko abenduaren 15a) suitzar fisikaria izan zen, jatorriz Austriakoa. Municheko Unibertsitatean egin zituen ikasketak eta G\u00f6ttingenen, Kopenhagen, Z\u00fcrichen eta Princetonen irakasle izan zen. Heisenbergekin batera eremuen kuantuen teoriaren sortzailea da, eta Kopenhageko eskola deitu izan den taldeko kide eraginkorrenetakoa eta ospetsuenetakoa. Haren izena daraman esklusio-printzipioa azaldu zuen. Fermioiarekin batera, neutrinoari berri eman zuen 1931. urtean; hipotesi hori geroago esperimentu bidez frogatua izan zen. 1945ean Fisikako Nobel saria eman zioten."}
{"id": "272501", "revid": "90204", "url": "https://eu.wikipedia.org/wiki?curid=272501", "title": "Henry Van de Velde", "text": "Henry Van de Velde (Anberes, 1863ko apirilaren 3a - Ober\u00e4geri, Zug kantonamendua, 1957ko urriaren 25a) belgikar arkitektoa, diseinatzaile eta pintorea izan zen.\nBizitza.\nParisko Julian akademian egin zituen ikasketak eta Carolus Duranen lantegian lan egin zuen. Margolaritzan, dekorazioan edo are arkitekturan egindako lanagatik baino gehiago, obra bere osotasunean hartzeagatik da ezaguna. Hiru aldi bereizi ohi dira Van de Velderen obran.\nGanteko Unibertsitateko irakasle ere izan zen. Bere teoria \"Dotrina Orriak\" (1942) liburuan agertu zuen. Modernismoaren bultzatzaile eta teorilari nagusietako bat izan bazen ere, Van de Velderen estiloak konstruktibismo-aldera egin zuen eta, pixkana, hasierako dekoratibismo sinbolistatik urrundu zen."}
{"id": "272502", "revid": "512", "url": "https://eu.wikipedia.org/wiki?curid=272502", "title": "Yin eta yang", "text": "Yin eta yang (, hitzez hitz: \"ilun-argi\", \"negatibo-positibo\"; japonieraz: \u9670\u967d, \"in-y\u00f4\") sortaldeko pentsaeran, bizitzaren alderdi eta gertakizun ororen egile diren bi indar edo hastapenak, elkarren osagarri direnak. Yina lurraren irudi da, emea, iluna, pasiboa eta xurgatzailea; zenbaki bikoitietan dago, bailaretan eta ur-lasterretan, eta tigreak, laranja koloreak eta lerro hautsi batek irudikatzen dute. Yanga berriz zerua da, arra, argia, aktiboa eta sarkorra; zenbaki bakoitietan dago, mendietan, eta dragoia, urdin kolorea, eta lerro jarrai bat dira haren irudi. Bi elementuek elkarri eragiten diote (bata handitu ahala bestea txikitzen da), eta unibertsoaren eta bertan den ororen deskripzio dira.\nZirkulu baten bi erdi gisa, iluna eta argia, margotzen dira. Yin-yangaren jatorria iluna da, baina nolanahi ere oso antzinakoa; K. a. III. mendean kosmologiako eskola baten oinarri izan zen, eta mendeetan zehar eragin handia izan du txinatar pentsaeraren alderdi guztietan: astrologian, medikuntzan, artean, gobernuan. Japoniara ere aspaldi heldu zen, \"in-y\u00f4 \"izenaz. Han ere, oso garrantzi handia izan zuen, gizartearen maila guztietan gainera: horren adierazgarri da egun eta norabide zorionekoak eta zoritxarrekoak badirelako sinestea, zabaldua oso, eta ezkontzak antolatzerako zodiakoaren zeinuak kontuan izatea."}
{"id": "272503", "revid": "28807", "url": "https://eu.wikipedia.org/wiki?curid=272503", "title": "Yin-yang", "text": ""}
{"id": "272504", "revid": "512", "url": "https://eu.wikipedia.org/wiki?curid=272504", "title": "Robert Frank", "text": "Robert Frank (Zurich, Suitza, 1924ko azaroaren 9a - Inverness, Nova Scotia, 2019ko irailaren 9a) jatorri suitzarreko argazkilari eta zinema-zuzendari estatubatuarra izan zen.\nBiografia.\nArgazkilaritza-ikasketak egin zituen bere jaioterrian, eta industriako argazkilari gisa lan egin zuen. 1947an, Estatu Batuetara emigratu zuen, eta New Yorken hasi zen lanean, publizitate- eta moda-argazkilari gisa. 1948an, bere lehenengo bidaia profesionala egin zuen.\n1955ean Guggehnheim beka eman zioten, eta horrekin bi urteko bidaia ordaindu zuen Estatu Batuetan zehar. Bidaia hartako argazkiak Frantzian argitaratu ziren lehen aldiz, \"Les Americains\" titulupean, eta Estatu Batuetan gero, 1959an: \"The Americans\". Bere argazkietako ikuspegi ironikoak zalantzan jarri zuen hain zabalduta zegoen amerikar ideala. Estatu Batuetako argazkilarien esanetan, inguruari begiratzeko modua aldatu zien liburuak. Argazki gehienak irudi tristeak ziren, eta eguneroko bizimoduaren asperraldia, tristura eta etsipena erakusten zuten. Estatu Batuetako kritikari askok arbuiatu zuten bere zintzotasunagatik eta ikuskera ilunagatik. Lan hark 35 milimetroko kameraren erabilera zabaltzen lagundu zuen, une jakina ez ezik gauzak ere erretratatzeko lan-tresna gisa erabiltzeko.\n1960ko hamarraldian, Frankek zineman lan egin zuen, eta baita zinema-irakasle gisa ere. Haren film ezagunena, \"Pull My Daisy\" (1958), Jack Kerouac idazle estatubatuarraren obran oinarrituta dago.\n1996 urtean, Hasselblad argazkilaritza-saria irabazi zuen."}
{"id": "272506", "revid": "512", "url": "https://eu.wikipedia.org/wiki?curid=272506", "title": "Herbert Heckmann", "text": "Herbert Heckmann (Frankfurt, Alemania, 1930 - Bad Vilbel, 1999) alemaniar idazlea izan zen.\nBiografia.\nAleman filologia eta filosofiako ikasketak egin zituen Frankfurten. Unibertsitateko laguntzaile izan zen M\u00fcnsteren eta Heidelbergen, eta irakasle gonbidatua Evanstoneko Unibertsitatean (Illinois), 1965 eta 1967 bitartean.\n1977az geroztik Darmstadteko Hizkuntza eta Literatura Akademiako kide izan zen. Hitz lauzko lanez gainera, konposizio lirikoak eta haurrentzako ipuinak idatzi zituen, eta baita irrati eta telebistarako gidoiak ere.\nOso gazterik eman zen ezagutzera, \"Das Portrait\" (1958, \"Erretratua\") kontakizunarekin, Kafkaren estiloa gogorazten duen parabola sorta bat, eta \"Benjamin und seine V\u00e4ter\" (1962, \"Benjamin eta bere gurasoak\") eleberri ironikoarekin. Eleberri horretan, Benjamin sasikumearen, bere amaren eta aitaordearen bizitza kontatzen da, Weimarko Errepublikaren garaian, eta Benjaminen ibilerak bere benetako aitaren bila, harik eta Parisen aurkitzen duen arte, pailazo pobre batekin.\nHaurrentzako liburuei, hala nola \"Geschichten vom L\u00f6ffelchen\" (1970, \"Koilaratxoaren historiak\") lanari, jendeak eta kritikariek oso harrera ona egin zieten bezala, hitz lauzko lanek, berriz, ez zuten halako arrakastarik izan. Aipagarrienak \"Schwarze Geschichten\" (1964, \"Historia beltzak\") eta \"Der gro\u00dfe Knock-out in sieben Runden\" (1972, \"KO zazpi borrokalditan\") dira."}
{"id": "272507", "revid": "512", "url": "https://eu.wikipedia.org/wiki?curid=272507", "title": "Pierre Bourdieu", "text": "Pierre Bourdieu (Denguin, Pirinio Atlantikoak, Frantzia, 1930ko abuztuaren 1a - Paris, Frantzia, 2002ko urtarrilaren 23a) soziologoa izan zen. Frantziako egungo pentsalari ospetsu eta polemikoenetakoa izateaz gain, antiglobalizazio eta altermundialismo mugimenduen inspiratzaile intelektualetako bat ere izan zen. Bere ekarpenak garrantzia handikoak izan dira hainbat arlotan, hala nola etnografian, artean, literaturan, hezkuntzan eta politikan. Bere libururik ezagunena \"La Distinction, critique sociale du jugement\" (1979, \"Bereizketa, epaiaren kritika soziala\"), XX. mendeko soziologia lan garrantzitsuenetakoa izango da Nazioarteko Soziologia Elkartearen (ISA) arabera. Soziologiako irakasle izan zen \"Coll\u00e8ge de France\"-n, ikasketa zuzendari \"\u00c9cole des Hautes \u00c9tudes en Sciences Sociales\"-en eta Zientzien eta Arteen Europako Akademiako kidea. \"Actes de la recherche en sciences sociales\" aldizkariko zuzendaria izan zen.\nBizitza.\nPierre Bourdieu 1930ean jaio zen Denguin Biarnoko herrixkan. Bere aita, lehenik, soldatapeko nekazaria izan zen, eta postaria ondoren, beti ere jatorrizko herrixkatik mugitu gabe. Ama, aldiz, Lasseubeko jabegoa zuen nekazari familia batetik zetorren. Bikotearen seme bakarra izan zen.\nGoi-mailako eskolako ikasle izan zen, filosofiako agregatu ondoren eta 1982. urteaz geroztik soziologiako irakasle Frantziako Eskolan. Jean-Claude Passeronekin erreprodukzio sozialaren inguruko eskola-mekanismoei buruz egin dituen lanengatik da batez ere ospetsu: \"Les H\u00e9ritiers\" (1966, \"Oinordekoak\"),\" La Reproduction: \u00e9l\u00e9ments d'une th\u00e9orie du syst\u00e8me d'enseignement \"(1970, \"Ugalketa: hezkuntza-sistemaren teoria baten osagaiak\").\nLan ugari idatzi ditu, zeinetan gogoeta teorikoa eta ikerketa-lana lotzen dituen: \"Un art moyen, les usages sociaux de la photographie\" (1965, \"Erdi-mailako arte bat, argazkilaritzaren erabilera sozialak\"), \"La Distinction, critique sociale du jugement\" (1979, \"Bereizketa, epaiaren kritika soziala\"), \"Les R\u00e8gles de l'art: gen\u00e8se et structure du champ litt\u00e9raire\" (1992, \"Artearen arauak: literatura-alorraren sorrera eta egitura\").\nSoziologian, Bourdieuren lanek oinarrizko bi kontzeptu nabarmendu dituzte: alorra (edo saila), bizitza sozialaren mailan gertatzen den eta era objektiboan erakundeen bitartez mamitzen dena (eskola, esate baterako); eta habitusa, egitura sozialek gizarte-eragileen izaerak eta portaerak egituratzen duena. Alorraren eta habitusaren arteko harreman dialektikoaren bitartez uler daiteke Bourdieuk gizarte-errealitatearen eraikuntza prozesuaren teoria.\nTeoria soziologikoa.\nBourdieuren asmorik nagusiena soziologian nagusitu diren objektibismoaren eta subjektibismoaren arteko eztabaida gainditzea zen. Haren ustez, bi ikusmolde horien arteko eztabaida faltsua zen eta hori guztia gainditzeko teoria soziologiko propio bat garatu zuen, berak \u201cestrukturalismo konstruktibista\u201d (edo \u201ckonstruktibismo estrukturalista\u201d) deituko zuena.\nObjektibismoaren alorrean, Bourdieuk egile eta korronte hauek kokatzen ditu: \u00c9mile Durkheim eta bere egitate sozialen azterketa; Saussureren estrukturalismoa; eta L\u00e9vi-Strauss eta marxista estrukturalak. Ikusmolde horiek egitura objektiboetan zentratzen dira eta ez dute aintzat hartzen egitura horien eraikuntzan aktoreen pentsamenduen eta sentimenduen zeregina; agenteak eta ekintzak baztertzen ditu.\nSubjektibismoaren alorrean, aldiz, Alfred Sch\u00fctzen fenomenologia; Blumerren elkarrekintza sinbolikoa eta Garfinkelen etnometodologia ordezkari adierazgarrienak dira. Ikusmolde honetan agenteen ekintza aztertzen dira eta ez dira egiturak aintzat hartzen.\nObjektibismoaren eta subjektibismoaren arteko dilema hori askatzeko, Bourdieuk \"praktikak\" aztertzea proposatzen du, sozialak zein kulturalak, izan ere, hori baita bere uztez ekintza-egitura arteko dialektikaren emaitza. Praktikak ez daude objektiboki determinatuak baina ez dira ere norberaren aukeramenaren esku geratzen.\nEgitura eta gizarte-eraikitze prozesuaren arteko dialektika horren inguruko kezkaren ondorioz, Bourdieuk ikusmolde berri bat proposatuko du, gorago aipatu \u201cestruktural konstruktibismoa\u201d . Ikusmolde horren arabera, Bourdieuk onartzen du egitura objektiboek agenteen kontzientziatik eta borondatetik aparte bizi direla. Alta, egitura horiek ez dira erabat determinatzaileak. Neurri batean baino ez dituzte mugatzen agenteen ekintzak. Era berean, jarrera konstruktibista berea egiten du pentsamendurako, pertzepziorako eta ekintzarako eskemen sorkuntza aztertzeko garaian.\nEstrukturalismoaren eta konstruktibismoaren arteko lotura egiten saiatu arren, zenbait egilek estrukturalismorako joera nagusiagoa erakusten duela adierazten dute . Horregatik, Foucault-ekin batera, bera ikuspegia \u201cpostestrukturalistatzat\u201d hartu izan da. Nolanahi ere, Bourdieuren lanetan aktore aktibo bat topatu daiteke, \u201cborondatezko aldaketak\u201d eragiteko gaitasuna duena araututako bat-batekotasun egoera batean. \nOinarrizko kontzeptuak.\nHabitusa.\n\"Habitus\" kontzeptuaren bitartez Bourdieuk sozializazioa eta gizabanakoen ekintzen arteko lotura azaldu nahi du. Habitusa gizabanakoak bere gizarte-esperientzia osoan zehar bereganatzen duen disposizio eta ekintza- zein pertzepzio-eskemen multzoa da. Sozializazioaren bitartez, lehenik, eta ibilbide sozial osoaren bitartez, bigarrenik, gizabanako orok apika pentsatzeko, sentitzeko eta egiteko modu multzo bat barneratzen du, denboran zehar egonkor gertatuko dena. Bourdieuk uste du disposizio hauek gizabanakoen etorkizuneko jardunaren iturburu direla.\nAlta, habitusa ez da besterik gabe errepikatzen eta bikoizten den baldintzapen soil edo ohitura bat. Berez, disposizio horiek antza gehiago dute ama hizkuntza baten gramatikarekin. Sozializazioaren bitartez barneratutako gramatika horri esker, gizabanakoak gai izango da egoera guztiei aurre egiteko egokiak izango diren esaldiak sortzeko. Ez ditu buruz ikasitako esaldiak behin eta berriro errepikatzen. Bada, habitusaren disposizioak tankera horretakoak dira: pertzepzio- eta ekintza-eskemak dira gizabanakoari mundu sozialerako egokiak izango zaizkion praktika berriak sortzeko ahalmena emango diotenak.\nHabitusak badu beraz \u201csormen indarra\u201d: badu hastapenetik \"zentzu praktikoa\". Hala, Bourdieuk habitusa honela definitzen du: \u201cegitura egituratzaile bezala funtzionatzeko prest dauden egiturak egituratuak\u201d. Hitz soilez, habitusa egitura \"egituratuak\" dira sozializazioak sortzen dituelako; baina, era berean, egitura \"egituratzaileak\" ere badira praktika berrien sortzaile ere badelako. Bistan denez, Bourdieuk hainbat ideia kontrajartzen ditu (kanpokoa eta barnekoa, objektiboa eta subjektiboa, emana dena eta berrikuntza dena) beraien arteko harreman dialektikoa azaltzeko. Erakutsi nahi du egitura egonkorrak izan arren, barneratutako egiturak ez direla determinatzaileak eta gizabanakoak baduela gizarte aldaketarako aukera. Berez, habitusa eta mundu sozialaren arteko harreman dialektikoaren bitartez, errealitate soziala etengabe ari da aldatzen. Izatez, habitusa, antzinako praktika esanguratsuen emaitza izateaz gain, etorkizuneko praktika esanguratsuen sortzaile ere bada. \nHabitusa kontzientzia eta hizkuntza maila azpitik gertatzen da eta borondatearen kontrolaz harantzago dago. Habitusaren funtzionamenduaren kontzientzia ez izan arren, egiten diren jarduera praktiko gehienetan agertzen da, adibidez, jateko, ibiltzeko, hitz egiteko edo mukiak kentzeko moduan ere .\nAlorra.\nBourdieuk gizartea alor ezberdinen arteko inbrikazioa bezala definitu zuen: alor ekonomikoa, politikoa, kulturala, artistikoa, kirolekoa, erlijiosoa, eta abar. Alor bakoitza bere logika propioaz horniturik dago eta logika hori indarrean jarri nahi diren alorraren berezko erronken eta ahalmenen menpean dago. Elkarrekintzak, beraz, agente bakoitzak bideratzen dituen ahalmenen eta baliabideen arabera egituratzen dira, hau da, Bourdieuren kategoriak erabiliz, bere kapitalaren arabera, ekonomikoa, kulturala, soziala eta sinbolikoa delarik ere.\nAlorra kokapen sozialaren espazioa da. Bertan, parte hartzaile guztiek gutxi gorabehera interes berdinak izan ditzakete baina bakoitzak badu alorraren barruan duen kokapenari buruzko interes propio bat ere. Alor bakoitzak bere arau espezifikoak dituen arren, guztientzat baliagarriak diren arau orokorrak ere topa ditzakegu: berrien eta zaharren arteko borroka; eta borroka hori alor guztietan gertatzen da nahiz eta partaide guztiak alorraren erronkak onartu eta haren biziraupena desiratu.\nBourdieuk alorra gerra eremua baten antzera ikusten du. Alorraren egiturak partaideen estrategiak indartzen ditu, indibidualki zein kolektiboki, norbere kokapena mantentzeko edo hobetzeko, eta beren ekoizpentzat, hierarkizazio printzipio abantailatsuagoak ezartzeko.\nKapitala.\nBourdieuren arabera, kapitala, gizabanakoei gizartetik abantailak lortzea ahalbidetzen dien metaketa batetik sortutako baliabide sozial guztiak dira. Haren ustez, kapital ekonomikoa eta kulturala dira gure gizarteko kapital formarik garrantzitsuenak. Halere, badago berarentzat, gizartearen alor bakoitzean kapital bat, haien egitura eta borroken zioa determinatzen dituena.\nKapital motak.\nPierre Bourdieuk oinarriko lau kapital mota berezitu zituen:\nEspazio sozialaren teoria.\nPierre Bourdieuk espazio sozialaren teoria eratu zuen, batez ere \"La distinction\" lanean, eta horretarako marxismoaren eta weberismoaren tradizioak gurutzatu zituen. Teoria honek nagusiki zera azaldu nahi du:\nHierarkizazio eta talde sozialen eraketa.\nBourdieuk espazio sozialaren hierarkizazioaren jatorrizko teoria bat proposatzen du Max Weberren berrirakurketan oinarrituko dena. Teoria hau teoria marxistari kontrajarriko zaio. Izatez, teoria marxistaren ustetan, gizarteak ekoizpen ekonomikoaren arabera egituratzen dira. Hala, marxistek deitzen duten ekoizpen modu kapitalistan, ekoizpen ekonomikoa ekoizpen harreman kontrajarrien artean ematen da, hots, ekoizle zuzenak (proletargoa) eta ekoizpen bitartekoen jabeak (kapitalistak). Horrela kapitalismoak bi gizarte-klase sortuko ditu, proletarioak eta kapitalistak. Bi klase hauek borrokan egongo lirateke, kapitalistek, marxisten arabera, proletarioak esplotatzen dituztelarik. Era honetan ekoizpen ekonomikoak gizartea egituratzen du aurkakoak diren gizarte-klaseak sortuz.\nBourdieu espazioaren teoria horren kontra egongo da. Bere iritziz, Max Weberri jarraituz, gizarteak ez dira egituratzen soilik logika ekonomikoen arabera. Hala, Bourdieuk kapital ekonomikoari, analogia berdina erabiliz, kapital kulturala eranstea proposatzen du. Izan ere, iruditzen zaio gizarte modernoetan, agente sozialek duten baliabide kultural kantitateak ezinbesteko zerikusia duela beraien kokapen sozialean. Adibidez, gizabanako baten kokapen sozialean, Bourdieurentzat, bera oinordeko den aberastasun ekonomikoak eta eskuratu duen titulazio akademikoak determinazio pisu berdina dute.\nBourdieuk honela espazio sozialaren bi dimentsioko teoria eratzen du, marxisten dimentsio bakarreko teoriari kontrajarriz. Lehen dimentsioa kapital ekonomikoak osatzen du, eta bigarrena, kapital kulturalak. Gizabanakoak espazio sozialean kokatuko da bi faktoreen arabera: lehenik, bi kapitalen baturatik ateratzen den kopuru osoaren arabera, eta bigarrenik, bi kapital mota bakoitzak kopuru osoan duen garrantzia erlatiboaren arabera. Adibidez, kapital kantitate handia dutenen artean eta gizarte bateko klase dominante osatzen dutenen artean, Bourdieuk bereizketa egiten du kapital ekonomiko handia baina kapital kultural txikiago dutenen artean (funtsean, burgesia industriala), ondoko eskeman goian eta eskuinean kokatuak, eta kapital kultural handia baina kapital ekonomiko txikiagoa dutenen artean, eskemaren ezkerrean kokatuak (unibertsitateko irakasleak, esaterako).\nBourdieuk azpimarratuko du bere espazio sozialaren ikuskera erlaziozkoa dela: norberaren posizioa ez da berez existitzen besteek duten kapital kopuruarekin konparatuz ez bada. Bestalde, nahiz eta Bourdieuk pentsatu kapital kulturala eta ekonomikoa gaur egungo gizarteak gehien egituratzen duten bi baliabide nagusienak direla, lekua uzten die ere beste era bateko baliabideei, izan ere, azken hauek, gizarte bakoitzaren arabera, toki garrantzitsu bat izan baitezakete hierarkia sozialen eraketan.\nBourdieuk, gizartearen hierarkizazio teoria hori oinarri hartuta, talde sozialen sorkuntza prozesuak ezagutzen saiatuko da. Marxistak ez bezala, Bourdieuk ez du este gizarte-klaseak berez existitzen direnik, objektiboki, \"errealista\" deritzon kokapen baten arabera. Aitzitik, soziologoa gai bada, esaterako, gizarte-portaera desberdinetatik abiaturik, gizarte-klaseak \"paperean\" eraikitzeko, horrek ez du esan nahi gizabanakoak klase horien partaide kontsideratzen direnik. Ikerketak askok demostratu dute \"klase ertaineko\" bezala bere burua ikusten duten gizabanakoak askoz gehiago direla \"objektiboki\" ematen zaion definizioari dagozkionak baino. Hala ere, Bourdieuk ez du ere uste gizarte-klaseek inongo errealitaterik ez dutenik, gizabanakoen taldekatze arbitrarioa direnik, hots, jarrera \"nominalista\" hutsa direnik. Bourdieuk pentsatzen du lan politikoaren funtsezko zati bat agente sozialak mobilizatzea dela, sinbolikoki batzearena, talde partaidetza sentimendua sortzeko, eta hala, gizarte-klase \"mobilizatuak\" sortzeko. Baina horrek arrakastarako aukerak handiagoak ditu biltzeko tentatu nahi diren gizabanakoak espazio sozialean objektiboki gertu badaude.\nBizitza estiloen eta borroka sinbolikoen espazioa.\nBourdieurentzat, gizabanakoen bizitza estiloak beren kokapen sozialaren isla dira. Horrela, Bourdieu saiatzen da korrelazio bat ezartzen gizabanakoen bizitzeko, sentitzeko eta egiteko moduen artean, beren gustuak eta gorrotoak bereziki, eta gizarte-hierarkietan betetzen duten kokapenaren artean. Gizarte-kokapen eta gizarte-praktiken arteko korrelazio horren erakusle irudiko diagrama da. Bertan, gizarte-posizioen espazioa eta praktika kultural, sozial eta politikoen espazioak uztartzen dira.\n\"Habitusa\" korrelazio horren bideratzaile nagusietakoa da. Gizabanakoek, gizarte-bizitza mota jakin bat biziz, era berean disposizio kultural jakin batzuk ere bereganatzen dituzte. Horrela, langileak, behar ekonomikoa gailentzen den bizitzara kondenaturik, elikaduraren ikuspuntu funtzionala dute, lehenik eta behin elikagarria izan behar dena, baita artearen ikuspuntua ere, halabeharrez errealista izan behar duena. Gauza bere gertatzen da beren gorputzarekin: taxutu beharreko tresna bat bezala ikusten da, eta horrela, kirola bezalako praktikatik indar fisiko handiagoa baino ez da espero.\nHala ere, Bourdieuk uste zuen bizitza estiloen espazio honetan gertatzen zela funtsean gizarte-ordenaren legitimazioa. Horrela, gizarte-praktikak hierarkizatuak diren neurrian eta hierarkia hauek azpian dauden gizarte-hierarkien isla diren neurrian, bizitza estiloek bereizketan (\"distinction\") eta legitimazioan izugarrizko eraginak dituzte. Adibidez, talde sozial dominanteak sozialki gehien baloratuagoak diren musikak maite dituzten bitartean, talde sozial dominatuak musika horiengan gustuaren araberako bereizketa bat antzematen dute. Baina bereizketa hori legitimazioa da ere: talde sozial dominanteak berezituak edo apartekoak dira musika bereziak maite dituztelako.\nPierre Bourdieuren ustez, talde sozialen arteko borrokaren zati batek borroka sinbolikoaren itxura hartzen du. Menpeko talde sozialetako gizabanakoak, hala, talde sozial dominanteen praktika kulturalak imitatzen saiatzen dira sozialki baloratuagoak izateko. Alta, talde sozial menderatzaileetako gizabanakoek, imitazio joera horren jakitun, gizarte-praktika horiek aldatzeko joera dute: geroz eta arraroagoak bilatzen dituzte, hots, bereizketa sinbolikoa berrezartzeko egokiak direnak. Zabalkundearen, imitazioaren eta bereizketaren bilaketaren arteko harreman dialektiko horretan gertatzen da, Bourdieren ustez, kultura praktiken transformazioa.\nHala ere, borroka sinboliko honetan, menpeko klaseak galtzaile irteten dira beti: klase dominanteak imitatuz, bereizketa kulturala onartzen dute, inoiz egokiro erreproduzitzera iritsi gabe. \"Berez, asmoak ustelak dira jatorrian, izan ere, lasterketaren helmuga inposatzen uztea ez ezik, berdindu nahi duen hori desabantaila egoeratik abiatzea ere onartzen baitu\".\nEsan bezala, Bourdieurentzat espazio soziala erlaziozkoa da. Ez legoke berez gustu zakarrik: hala izatekotan, berezitzat hartzen diren beste batzuekin erkatzen direlako izango dira. Golfa ezingo litzateke berezia izan ez balira gainerako kirolak existituko, futbola bezalaxe, zeinarekin kontrajarri dezakegun. Berez, bereizketaren gizarte-praktikak denboran zehar aldatuz doaz klase baxuenak bereizketa praktika horiek bereganatzen doazen heinean.\nGoiko diagramak, beraz, kokapen sozialen eta kultura- eta gizarte-praktiken arteko loturaren momentu jakin bat baino ez du irudikatzen. Lotura hori aldatuz doa bereizketa borroka sozialen arabera. Horrela, tenisa gaur egun ez da inkestak egin ziren garaian (1960ko hamarkada) bezain berezia, grafikoak adierazten duen bezala. Izatez, tenisaren praktika asko zabaldu da burgesia txikiaren baitan.\nBizitza estiloak hala objektiboki bereizten dira: habitusaren bitartez adierazten diren baldintzapen sozialak islatzen dituzte. Baina, era berean, bereizketa estrategien ondorio ere badira. Estrategi hauen bitartez, gizabanakoek beren praktika eta gustu kulturalen balio sinbolikoaren berrezarpena bilatuko dute, talde sozial azpiratuek praktika horiek berdintzera joko duten neurrian.\nGizarte-hierarkien erreprodukzioa.\nGizarte-ordenaren erreprodukzioak, Bourdieuren iritziz, bi baldintza izan behar ditu era berean: gizarte-hierarkien erreprodukzioa eta erreprodukzio horren legitimazioa. Bourdieuk usten du ikaskuntza sistemak zeregin garrantzitsua duela erreprodukzioan gaur egungo gizarteetan. Horrela, Bourdieuk ikaskuntza sistemen teoria bat eratuko du eta zera erakutsiko du:\n\"Bereizketa\" lanean, Pierre Bourdieuk, Jean-Claude Passeron-ekin batera, erakusten saiatzen da ikaskuntza sistemak \"biolentzia sinbolikozko botere\" bat egikaritzen duela , eta horrek, gizarte-hierarkien jatorrizko indar-harremanak legitimatzen laguntzen duela. Hori posible da, lehenik eta behin, hezkuntza sistemak klase dominatzailetik gertuago dauden ezagutzak transmititzen dituelako. Hala, klase menderatzaleko haurrak, etxetik jaso duten \"kapital kulturalari\" esker, errazago egokitzen dira eskolako beharretara, eta ondorioz, arrakasta handiagoa izaten dute beren ikasketetan. Horrek, Bourdieuren iritziz, erreprodukzio sozialaren legitimazioa bizkortzen du. Klase menderatzailearen kideen eskola-arrakastaren kausak ezkutuan geratzen dira beren diplomei esker, izan ere, diploma hauek kokapen sozial menderatzaileak legitimatzen dituzte. Bourdieuk dioen bezala, \"eskola tribunalaren epaiak erabakigarriak dira batez ere kondenarekin batera, kondena beraren \"kontuan hartuzkoak\" ahazten dituelako\". Bestela esanda, Bordieuren ustez, hezkuntza sistema eta klase dominatzailearen kulturaren arteko gertutasunari esker klase horretako kideek eskola-arrakasta ezkutuan geratzen da, eta horrek, eskolak erreprodukzio sozialaren legitimazioa posible egiten du.\nBourdieuren ustez, legitimazioa prozesu hau bi oinarrizko sinesmenei esker gertatzen da. Batetik, eskola neutroa bezala eta bere ezagutzak ere erabat independenteak bezala kontsideratzen dira. Eskola ez da ikusia, beraz, burgesiatik gertu dagoen arbitrario kultural baten erakusle gisa. Bestetik, eskola-porrota ala arrakasta, gizabanakoen berezko \"dohain naturalekin\" lotzen da. Eskola-porrota jasaten duen horrek, funtsean soziala den prozesua, porrot pertsonal baten gisa biziko du, bere ez gaitasunari porrotaren arrazoia eragotziz (esaterako, bere adimen falta). \"Dohainaren ideologia\" horrek ezinbesteko rola jokatzen du gizabanakoen eskola-patuaren, eta hortik eratortzen den gizarte-patuaren, onarpenean.\nBiolentzia sinbolikoa.\nBourdieurentzat, biolentzia sinbolikoa alor edo kokapen sozial jakin bati halabeharrez loturik dagoen gizarte-dominazioa agenteek barneratzea da. Dominazio hau kontzientziaren azpitik dago eta ez da oinarritzen subjektuarteko dominazio batean (gizabanako batek beste baten gain) baizik egiturazko dominazio batean (kokapen bat beste baten gain). Egitura hau, agenteek duten kapitalaren arabera egiten da, eta biolentoa da, zeren agenteek ez baitute antzematen. Biolentzia hau, beraz, gutxiagotasun-uste edo ezdeus sentimendu iturri izan daiteke: sufritua baino ezin daiteke izan; inolaz ere ez objektibatua. Biolentzia sinbolikoak bere oinarria talde sozialen hierarkizazioari loturik dagoen sailkapen-eskemen legitimazioan aurkitzen da."}
{"id": "272508", "revid": "336", "url": "https://eu.wikipedia.org/wiki?curid=272508", "title": "James Goldsmith", "text": "Sir James Michael \"Jimmy\" Goldsmith (Paris, 1933ko otsailaren 26a - Benahav\u00eds, 1997ko uztailaren 18a) Britainiar-frantses finantza-gizona izan zen.\nNaziak agintera iritsi zirenean, Bahametara emigratu behar izan zuen, bere familiarekin batera. Etonen ikasketak egitera bidali zuten, 1946. urtean, baina huts egin zuen, eta bertan behera utzi zuen karrera. 1955ean negozioen munduan sartu zen: botika-enpresa bat sortu zuen Frantzian, eta beste zenbait enpresa erosi zituen pixkana-pixkana. 1964. urtean, botikagintzaren alorra alde batera utzi eta elikagaien industrian hasi zen lanean, Britainia Handian bertan lehenik, eta mundu guztian ondoren. Argitalpenaren munduan ere nabarmendu zen: 1977an \"L'Express\" frantses aldizkaria erosi zuen, eta 1986. urtean Frantziako bigarren argitaletxe handiena, \"Press de la Cit\u00e9\", eskuratu zuen. 1982tik 1985ra papergintzako eta basoko lehengaiez egindako ekoizkinen enpresak erosi zituen. 1987ko burtsako krisiari aurre egitea lortu zuen, burtsak hondoa jo aurretik saldu egin baitzituen bere enpresa guztiak. Bestalde, politikagintzan lan egiten saiatu zen, baina ezkonduta zegoen arren maitale bat zeukala-eta eskandalua zabaldu zen, eta ezin izan zituen bere helburuak bete. 1994an \"The Trap\" (\"Amarrua\") liburua eman zuen argitara, eta iskanbila handia sortu zen liburu haren inguruan, truke libreari bertan egiten zitzaizkion kritikengatik."}
{"id": "272509", "revid": "58701", "url": "https://eu.wikipedia.org/wiki?curid=272509", "title": "Georg Philipp Telemann", "text": "Georg Philipp Telemann alemaniar musikagilea eta organista izan zen (Magdeburg, 1681eko martxoaren 14a - Hanburgo, 1767ko ekainaren 25a).\nMusika bere kasa ikasi zuen, partiturak aztertuz, J.B. Lully eta A. Camprarenak batez ere. 1701. urtean, zuzenbidea ikasten hasi zen Leipzigeko Unibertsitatean, baina laster utzi zituen ikasketa horiek, eta musika egiten hasi zen. 1704. urtean, Leipzigeko Unibertsitateko elizako organista izendatu zuten, eta bere kideekin batera, Telemann-Verein izeneko collegium musicum edo ikasleen musika taldea sortu zuen. 1708tik 1712ra Eisenacheko kapera maisu izan zen; 1712tik 1721ra Frankfurtekoa, eta 1721etik 1767ra Hanburgokoa.\n1728. urtean Alemaniako lehen musika aldizkaria sortu zuen, \"Getreue Musikmeister\". G.F. Haendelen eta J.B. Bachen adiskidea izan zen. Alemaniar, italiar eta frantses estiloak bildu zituen bere lanetan; poloniar eta ingeles musikagileen eragina ere izan zuen. Oso musikagile emankorra izan zen."}
{"id": "272511", "revid": "1545", "url": "https://eu.wikipedia.org/wiki?curid=272511", "title": "Toyo Ito", "text": " japoniar arkitektoa da.\nBiografia.\n1965ean amaitu zituen arkitektura-ikasketak, Tokion. 1971n bere estudioa sortu zuen. Japoniar uhin berria izeneko arkitektoen belaunaldikoa da, Tadao Ando, Arata Isozaki edota Kisho Kurokawa bezala. Arata Isozakiren eragina nabari zaio, eta baita bere irakasle izan zen Kazuo Shinohararena ere.\nToyo Itoren arkitektura muturreko teknologiaren zerbitzura dago eta organikoa da; berak dioenez, arkitektura moderno ankerraren aurkako protesta da. Bere lan askotan, bera bizi den etxean, \"Zilarrezko Txabola\" izenekoan (1984), esate baterako, nabaria da kultura primitiboekiko duen interesa, nomadekikoa, batik bat. Interes hori klimaren zenbait ezaugarri tratatzeko duen eran nabarmentzen da, esate baterako, haizea.\nHaren obra urbanorik handiena Nagoyako PMT eraikina da (1978). Interesgarriak dira, era berean, Sapporoko gonbidatuen etxea (1989), garagardo-fabrika baten azpian kokatua eta lurzoruaren topografiari egokitua; edota \"Haizeen dorrea\" (1986), \"Haizeen eklipsea\" (1989), \"Aluminiozko etxea\" (1971), \"Nomaden Kluba\" (Tokio, 1989), eta Yatsuhiro Museoa (1991). \"Haizeen dorrea\" eta \"Haizeen eklipsea\" dira bere lanik adierazgarrienak; egiazko eskultura urbanoak dira eta bietan teknologia berriak, argia eta irudia hertsiki loturik daude arkitekturarekin.\n2013an Pritzker Saria irabazi du."}
{"id": "272512", "revid": "46380", "url": "https://eu.wikipedia.org/wiki?curid=272512", "title": "Luis Rosales", "text": "Luis Rosales Camacho (Granada, 1910eko maiatzaren 31 - Madril, 1992ko urriaren 24a) 36ko belaunaldiko espainiar olerkaria izan zen. 1962an Real Academia Espa\u00f1olan sartu zen eta 1982an Miguel de Cervantes saria eman zioten.\nBizitza eta lanak.\nBere lehen olerki-bilduma 1935ean eman zuen argitara, \"Abril\" izenburupean, eta 36ko belaunaldia deritzon taldea osatu zuen, Miguel Hern\u00e1ndez, Leopoldo eta Juan Panero, Luis Felipe Vivanco, Gabriel Celaya, Juan Gil Albert, Dionisio Ridruejo eta abarrekin batera. Garai hartan, abangoardien antzutasuna nabarmentzen zuten idazleek, eta horrela, Luis Rosalesek, beste olerkari batzuekin batera, molde klasikoetara eta, batez ere, Garcilaso de la Vegaren olerkigintzara itzultzeko ahalegina egin zuen, neogongorismoa alde batera utzirik. Garcilasozaleak izenez ezagunak dira horregatik egile horiek.\nRosalesen lanen artean, azpimarratzekoak dira \"Retablo sacro del nacimiento del Se\u00f1or\" (1940, \"Jainkoaren jaiotzaren erretaula sakratua\"); \"La casa encendida\" (1949, \"Etxe piztua\"), familiaren, adiskidetasunaren, egunerokotasunaren adierazpen samur eta mina egin zuen lan horretan; \"Rimas\" (1951, \"Errimak\", Espainiako Poesia Sari Nazionala); \"El contenido del coraz\u00f3n\" (1969, \"Bihotzaren edukia\"), prosaz idatzitako olerkia; \"Diario de la Resurrecci\u00f3n\" (1979, \"Piztueraren egunkaria\"); \"Verso libre\" (1980, \"Bertso askea\"); \"La carta entera\" (1980, \"Gutun osoa\"); \"Un rostro en cada ola\" (1982, \"Aurpegi bana olatu bakoitzean\")."}
{"id": "272514", "revid": "336", "url": "https://eu.wikipedia.org/wiki?curid=272514", "title": "Antonine Maillet", "text": "Antonine Maillet (Bouctouche, New Brunswick, Kanada, 1929) kanadar eleberrigilea eta antzerkigilea da.\nBiografia.\nIkasketak Montr\u00e9al eta Lavaleko unibertsitateetan egin zituen, eta azken horretan Letretatako doktoregoa lortu zuen 1970. urtean, \"Rabelais et les traditions populaires en Acadie\" (1972, \"Rabelais eta herri tradizioak Acadian\") tesiarekin. Gouverneur G\u00e9n\u00e9ral saria eman zioten \"The Tale of don L\u00b4Original \"(1978) lanagatik eta Goncourt saria \"P\u00e9lagie-la-Charrette \"(1979) lanagatik.\nAskatasunaren eta gizakien duintasunaren alde egin zuen, eta desberdintasunen eta injustiziaren kontra. Bere lanaren bitartez, Kanadako eskualde Acadiako ahozko kulturaren eta hizkuntzaren izaera berezia erakutsi zuen. Eleberrien artean aipatzekoak ditu: \"Pointe-aux-Coques\" (1972), \"On a mang\u00e9 la dune\" (1962, \"Duna jan dute\"),\" Par derri\u00e8re chez mon p\u00e8re\" (1972, \"Nire aitaren etxe atzean\"), \"L\u00b4Acadie pour quasiment rien\" (1973, \"Acadia ia ezertarako ez\"),\" Don l\u00b4Orignal\" (1972), \"Mariaag\u00e9las\" (1973) eta \"Cent ans dans les bois\" (1981, \"Ehun urte zurean\"). Lehenengo antzerkia \"Entr\u00b4acte (Atsedenaldi) \"izan zen, eta ondoren egin zituen \"Poire-acre\", \"Les Crasseux\" (1968, \"Miserableak\"), \"La\" \"Sagouine, pi\u00e8ce une femme seule\" (1971),\" Gapi et Sullivan\" (1973),\" La veuve enrag\u00e9e\" (1977, \"Alargun haserrea\"), \"Evang\u00e9line Deusse\" (1977) eta\" Le Bourgeois\" \"Gentleman\" (1978)."}
{"id": "272515", "revid": "336", "url": "https://eu.wikipedia.org/wiki?curid=272515", "title": "Shigefumi Mori", "text": " japoniar matematikaria da. Kiotoko Unibertsitatean egin zituen lehenengo ikasketak, eta 1975ean jaso zuen titulua. Hantxe egin zituen doktorego-ikasketak, Masayoshi Nagataren zuzendaritzapean. 1978an aurkeztu zuen bere tesia, \"The endomorphism rings of some abelian varieties\" (\"Aldaera abeliano batzuen endomorfismo eraztunak\"). 1980an, Nagoyako Unibertsitatean, matematikako irakasle izendatu zuten, eta 1990ean katedra bat eskuratu zuen Kiotoko Unibertsitatean. 1977-1988 urteetan denboraldi luzeak egin zituen Estatu Batuetan, Harvarden, Ikerketa Aurreratuetarako Institutuan, Columbiako Unibertsitatean eta Utahko Unibertsitatean. Morik geometria aljebraikoa landu du, aldaera aljebraikoak bereziki. Honela, Castelnuovo, Enriques, Severi, Zariski, eta Kodairaren lana jarraitu du. 1990eko Nazioarteko Kiotoko Kongresuan Fields domina eman zioten, geometria aljebraikoaren esparruan egindako lanari esker. 1978an Hartshorneren aierua, lehenengo aldiz 1970an azaldu zena, frogatu zuen. Beste sari asko ere jaso ditu: Japoniako Matematikako Elkartearen Yanaga saria (1983), Chunichi Kultura saria (1984), Japoniako Matematikako Elkartearen saria (1988, Kawamatarekin batera), Inoue saria (1989), eta Aljebrako Cole saria, Ameriketako Elkarte Matematikoaren eskutik (1990)."}
{"id": "272516", "revid": "58701", "url": "https://eu.wikipedia.org/wiki?curid=272516", "title": "Fr\u00ed\u00f0a \u00c1. Sigur\u00f0ard\u00f3ttir", "text": "Fr\u00ed\u00f0a \u00c1. Sigur\u00f0ard\u00f3ttir (Hornstrandir, Islandia, 1940ko abenduaren 11 - Reykjavik, Islandia, 2010eko maiatzaren 7a) islandierazko idazlea izan zen.\nBizitza.\n1980an eman zuen argitara bere lehen lana, \"Ez da serioa\", eta harrezkero beste lau eleberri eta \"Leiho alboan\" izeneko kontakizun-liburua (1984) eman ditu argitara. Dena dela, benetako arrakasta 1991n eskuratu zuen, Islandiako Prentsaren Literatura alorreko Kultura Saria eta Islandiako Literaturako Sari Nazionala irabazi baitzituen urte hartan, \"Gauaren joanean\" eleberriarekin; hurrengo urtean Europa iparraldeko herrietako letren sari nagusia lortu zuen lan horrekin berarekin.\nHiri handietako bakardadea eta gizakiaren alienazioa dira kontakizun laburretan erabili zituen gai nagusietako batzuk; eleberrietan, berriz, emakumezkoen istorioak agertzen ditu nagusiki, ikuspegi femeninotik harturik. Horrela, \"Eguzkia eta itzala \"(1981) eleberrian, esaterako, sistema eta botere maskulinoaren kontra borrokatzen den emakume baten historia kontatzen du; \"Itsasoa bezala\" (1986) kostaldeko herri batean gertatzen den pertsonaia kolektiboko obra da; eta \"Gauaren joanean\" eleberrian, berriz, ama hil zorian duela bere bizitzaren azterketa egiten duen superremakume bat da protagonista. Azken eleberri horretan eta hurrengoan, gizon baten ikuspegitik idatzitako \"Mundu itxi batean\" (1994) lanean alegia, alde batera utzi zuen hizkuntza errealista eta estilo lineala, eta teknika askeagoa erabili zuen."}
{"id": "272517", "revid": "28807", "url": "https://eu.wikipedia.org/wiki?curid=272517", "title": "Frida \u00c1slaug Sigurdardottir", "text": ""}
{"id": "272518", "revid": "28807", "url": "https://eu.wikipedia.org/wiki?curid=272518", "title": "Frida A. Sigurdardottir", "text": ""}
{"id": "272519", "revid": "336", "url": "https://eu.wikipedia.org/wiki?curid=272519", "title": "Ralph Vaughan Williams", "text": "Ralph Vaughan Williams (Down Ampney, - Londres, ) ingeles musikagilea, zuzendaria eta organo-jotzailea izan zen.\nCambridgeko Unibertsitatean eta Royal College of Musicen egin zituen ikasketak, Parry, Charles Wood, Alan Gray eta Stanfordekin. Geroago, Alemanian, Bruchen ikasle izan zen, eta Parisen Ravelena. 1890. urte inguruan, Ingalaterrako herri-kantak biltzen aritu zen. Ingeles abertzaletasunarekin bat egin zuen, eta 1904. urtean \"English Folk Song Society\" taldean sartu zen. Bestalde, XVI. mendeko ingeles musikagile handiak biziki miretsi zituen, Thomas Tallis eta Wiliam Byrd, adibidez, eta bere lanetan mende hartako moldeak eta erritmoak erabili zituen. Haendelen ondorengo lehen ingeles musikagile bikaintzat hartu izan da Vaughan. Lan nagusiak ditu, besteak beste, operen artean \"The Shepherds of the Delectable Mountains\" (1921-1922), \"Hugh the Drover\" (1924), \"Sir John in Love\" (1925-1929), \"Riders to the Sea\" (1925-1932), \"The Poisoned Kiss\" (1927-1929) eta \"The Pilgrim\u00b4s Progress\" (1925-1936); sinfonien artean \"Sea\" (1909), \"London\" (1914), eta \"Pastoral\" (1924); musika-tresnetarako idatzitako musikaren artean \"Norfolk Rapsody\" (1906), \"Fantasia on a Theme by Thomas Tallis\" (1910), \"Greensleves\" (1934) eta \"Lark Ascending\" (1914-1920); \"Job, a Masque for Dancing\" balleta (1927-1930), eta eliza, koru eta filmetarako musika."}
{"id": "272520", "revid": "336", "url": "https://eu.wikipedia.org/wiki?curid=272520", "title": "James Peebles", "text": "Phillip James Edwin Peebles (Winnipeg, Ontario, Kanada, 1935eko apirilaren 25a) kanadar kosmologo eta astrofisikaria da. 2019an Fisikako Nobel Saria jaso zuen unibertsoaren bilakaera ulertzeko egindako ekarpenengatik.\nBiografia.\nManitobako Unibertsitatean graduatu zen 1958. urtean, eta ondoren Princetongo Unibertsitatera aldatu zen, fisikako ikasketak egitera. 1962. urtean amaitu zituen hango ikasketak, eta irakasle-lanetan jardun zuen han, Albert Einstein unibertsitate hartako ikasle zen garaian.\nRobert Dicke eta beste zenbait lankiderekin egindako lanen bidez, Big Bangaren ondorengo irrada kosmikoak existitzen zirela ondorioztatu zuen (aurretik Ralph Alpher eta Robert Hermanek iragarri bezala), eta irrada haiek aurkitzen saiatu zen (Arno Penzias eta Robert Wilsonek lortu zuten azkenik). Irrada kosmikoaren ezaugarriei eta galaxien sorrera eta bilakaerari buruz egindako lanengatik da, hain zuzen ere, ospetsua; unibertsoko helio eta beste zenbait gai arinen kopurua kalkulatu zuen, eta big-bang teoria eta behaketa bat datozela erakutsi zuen. Orobat frogatu zuen galaxien haloetan materia ilun ugari dagoela.\nBi liburu idatzi zituen kosmologiari buruz, eta halako eragina izan zuten fisikariengan, ezen kosmologia-fisikaren alor gisa finkatu baitzuten. Azken 30 urteetako kosmologo nagusitzat hartua da. Hainbat titulu eta sari eskuratu ditu bere karreran zehar, adibidez A.C. Morrison saria, Eddington domina, Heineman saria etab."}
{"id": "272522", "revid": "28807", "url": "https://eu.wikipedia.org/wiki?curid=272522", "title": "Jim Peebles", "text": ""}
{"id": "272523", "revid": "119347", "url": "https://eu.wikipedia.org/wiki?curid=272523", "title": "Javier D\u00edaz Noci", "text": "Javier D\u00edaz Noci (Gasteiz, Araba, 1964 -) arabar irakaslea eta idazlea da.\nBiografia.\nInformazio Zientziak ikasi zituen EHUn (Kazetaritza Saila), eta 1987an lortu zuen lizentziatura. 1985etik 1992 bitartean kazetaritza-lanetan jardun zuen hainbat komunikabidetan: \"La Gaceta del Norte\", \"Deia\", Radio Vitoria, Radiocadena Espa\u00f1ola, Radio Nacional de Espa\u00f1a eta Donostiako Herri Irratian, besteak beste.\n1992an Historiako doktoregoa egin zuen Euskal Herriko Unibertsitatean \"Euskarazko prentsa XX. mendean (1919-1937). Euskal kazetaritzaren sorrera eta garapena\" izenburuko tesiarekin. Ondoren Zuzenbidea ikasi zuen aipatutako Unibertsitatean, eta lizentziatura 1996an lortu zuen. Irakaslea da 1993tik aurrera Gizarte eta Komunikazio Zientzien Fakultatean, eta kazetaritza-idazketarekin zerikusia duten gaiak irakasten ditu. 1997az geroztik, Eusko Ikaskuntzako Komunikabidea Saileko lehendakaria da. Bere aginte-garaian, \"Mediatika\" izenarekin, Komunikabide Saileko koadernoa berrargitaratzen hasi ziren.\nIdazlanak.\nKaleratu dituen lanen artean daude: \"Euskarazko aldizkari, egutegi eta almanaken erroldea (1834-1959)\" (1994), \"Kazetaritza idazkuntzarako eskuliburua, Informazio-generoak\" (1995), \"Euskal prentsaren sorrera eta garapena (1834-1939)\" (1995); Emy Arma\u00f1anzasekin elkarlanean kaleratutako \"Perodismo y argumentaci\u00f3n. G\u00e9neros de opini\u00f3n\" (1996), eta \"El periodismo electr\u00f3nico. Informaci\u00f3n y servicios multimedia en la era del ciberespacio\" (1996) eta \"Medios de comunicaci\u00f3n en Internet\" (1997)."}
{"id": "272524", "revid": "28807", "url": "https://eu.wikipedia.org/wiki?curid=272524", "title": "Xabier D\u00edaz Noci", "text": ""}
{"id": "272525", "revid": "46380", "url": "https://eu.wikipedia.org/wiki?curid=272525", "title": "Lily Laskine", "text": "Lily Laskine, Aim\u00e9e \u00c9milie Laskine jaioa, (Paris, 1893ko abuztuaren 31a \u2013 \"ibidem\", 1988ko urtarrilaren 4a) frantses harpa-jotzailea izan zen. Pianoa ikasi zuen lehenbizi. Baina berehala hasi zen harpa lantzen. Parisko Kontserbatorioan hasi zen eta han Alphonse Hasselmans (1845-1912) eta Georges Martyren (1860-1908) ikasle izan zen. Hamabi urte zituela eman zuen lehenengo harpa-kontzertua, eta Kontserbatorioko lehenengo saria jaso zuen (1905). 1907. urtetik aurrera bidaiak egiten hasi zen. 1909an Parisko Operako Orkestran sartu zen; bertan sartzen zen lehenengo emakumea izan zen. 1926. urtea arte izan zen orkestra horretako kide. Horrez gainera, Parisen Serge Koussevitzkyk sortu zuen orkestrako harpa-bakarlaria izan zen. Kargu hori bera izan zuen Lamoureux orkestran (1921tik 1940ra eta 1943tik 1945ra), \"Orchestre des Concerts Straramen\" (1926tik 1933ra), Orkestra Nazionalean (1934. urtea arte), Parisko Orkestra Filarmonikoan eta \"Com\u00e9die-Fran\u00e7aise\"n. Ahalegin handiak egin zituen, bestalde, lan ahaztuak berreskuratzeko, batez ere, XIX. mendearen bukaerako eta XX. mendearen hasierako musika-lanak. Europako hiriburu nagusietan aritu zen, eta jaialdi nagusietara gonbidatu zuten. 1948tik 1958ra irakasle izan zen, Parisko Goi Mailako Musika Kontserbatorioan. Horrez gainera, Nizako Udako Nazioarteko Akademian aritu zen, eta hainbat eskola eman zituen mundu osoan."}
{"id": "272526", "revid": "512", "url": "https://eu.wikipedia.org/wiki?curid=272526", "title": "Daniel arap Moi", "text": "Daniel Toroitich arap Moi (Sacho, Kenya, 1924ko irailaren 2a - Nairobi, 2020ko otsailaren 4a) politikaria izan zen, Kenyako errepublikako bigarren lehendakaria. Kalenjin etniako kidea.\nBizitza.\nPolitikan hasi aurretik irakasle aritu zen lanean. 1955ean Biltzar Legegileko kide hautatu zuten, eta 1960an Kenyako Batasun Demokratikoaren Batasuna alderdiko buru. Baina Hezkuntzako (1961-1962) eta Administrazioko ministro (1962-1964) izan ondoren, gobernuko alderdiarekin bat egin zuen Moik, Kenyako Afrikar Batasun Nazionala alderdiarekin hain zuzen. Barne-ministro izan zen, harik eta 1967an lehendakariorde izendatu zuten arte.\nJomo Kenyatta presidentea hil ondoren, Moi izan zen haren ondorengoa. 1982ko ekainean, alderdi bakarreko erregimen politikoa ezarri zuen Kenyan, eta urte horretan bertan izan zen estatu-kolpearen saioa eragotzi zuen. 1983an eta 1988an berriz ere presidente hautatu zuten. 1992an alderdi anitzeko lehenengo hauteskundeak ospatu ziren Kenyan, eta Moik gehiengoa lortu zuen; hauteskunde haietan iruzurra izan zela salatu zuen oposizioak, eta horren ondorioz, borroka larriak izan ziren etnien artean. Garai horretan pribatizazioetan oinarritu zen Moiren politika.\n1997an berriz ere hauteskundeak irabazi zituen. Agintaldi hori izan zuen Moik azkena, Kenyan ezin baita hiru agintaldiz baino gehiagoz izan lehendakari. Hortaz, 1978tik 2002ra izan zen Kenyako lehendakaria, eta 2002an Mwai Kibaki izan zen Kenyako lehendakari berria."}
{"id": "272527", "revid": "336", "url": "https://eu.wikipedia.org/wiki?curid=272527", "title": "Pitt &quot;Gaztea&quot;", "text": "William Pitt \"Gaztea\" (Hayes, Kent, 1759ko maiatzaren 28a - Londres, 1806ko urtarrilaren 23a) politikari ingelesa izan zen, Pitt \"Zaharraren\" semea. Cambridgeko Unibertsitatean ikasketak egin ondoren, abokatu-lanetan hasi zen 1780an. Urtebete geroago, legebiltzarkide hautatu zuten, eta, hurrengo urtean, Ekonomiako ministro (\"Chancellor of the Exchequer\") izendatu zuten. 1783an, gobernua osa zezala agindu zion Jurgi III.a erregeak. Aldez aurretik zaharkitua zegoen legebiltzarra berritzeko asmoak agertu zituen, progresistagoa izan zedin.\nEkonomiako ministro zela, Ingalaterraren eta Estatu Batuen arteko kolonietako gerren ondorioz, Ingalaterrak pilatutako zorrari aurre egin behar izan zion. Zerga berriak asmatu zituen, kontrabandoari aurre egin zion, aduanetako administrazioa arindu zuen, eta krisia gainditzeko bestelako ekonomia-neurriak hartu zituen. Frantziako Iraultzak, Ingalaterrarentzat mehatxu militarra izateaz gainera, Irlandako Iraultza Katolikoa bultzatu zuen.\n1801ean erregeak Pittek nahi zituen erreformak indarrean jartzea saihestu zuelarik, azken horrek uko egin zion gobernuan jarraitzeari. 1804an itzuli zen aginpidera, harik eta 1806an Pittek bultzatutako Austria, Errusia, Suedia eta Britainia Handiaren arteko koalizioak Ulmeko eta Austerlitzeko guduak Frantziaren aurka galdu zituen arte. Handik aste gutxira hil zen."}
{"id": "272529", "revid": "512", "url": "https://eu.wikipedia.org/wiki?curid=272529", "title": "Manuel Legris", "text": "Manuel Legris (Paris, Frantzia, 1964ko urriaren 19a) frantses dantzaria da.\nBiografia.\n1976an Parisko Operako eskolan sartu zen. 1980an, ikasketak amaitzen ari zela, Parisko Operako balletean hartu zuten. Etorkizun izugarria iragarri zioten. John Neumeierrek bakarlari proposatu zion \"Udako gau bateko ametsa\" lanean. 1984an Osakako nazioarteko lehiaketan lehenengo saria irabazi zuen. 1983an bakarlari gisa lan egin zuen \"Raymonda\" lanean. 1985-1986 bitartean \"Napoli\", Vladimir Bourmeisterren \"Beltxargen aintzira\", Rudolf Nureieven \"Romeo eta Julieta\", Balantxineren \"Kristalezko jauregia\" eta Anthony Tudorren \"Lila loreen lorategia\" lanetan dantzatu zuen.\n1986an dantzari nagusia izan zen \"Raymonda\" lanean, eta arrakasta handia izan zuen New Yorkeko Metropolitan Operan. Maurice B\u00e9jarten \"Arepo\", William Forsytheren \"In the Middle Somewhat Elevated\" (1987) eta John Neumeierren \"Sylvia\" (1997) lanetan ere paper nagusiak izan zituen. Andy Degroat eta Angelin Preljocaj koreografoek berekin lan egiteko eskatu zioten. Vienako Operak \"Raymonda\" (1985 eta 1989) eta \"Loti ederra\" (1989) lanetan aritzeko deitu zion; Milango Scalak \"Don Kixote\" (1982), \"Loti ederra\" (1989-1991) eta \"Manon\" (1995) lanetarako; Stuttgarteko Balletak \"Loti ederra\" (1989 eta 1991) lanean aritzeko; Londresko Covent Gardenen \"Beltxargen aintzira\" (1993) dantzatu zuen Sylvie Guillenekin.\n2003. urtean bere errepertorioa beste bi lanekin osatu zuen: \"Carmen de Roland Petiten bariazioak\" eta \"Phrases de Quatuor de Maurice B\u00e9jart\". 2004. urtean, Jiri Kylianek Manuel Legrisentzat \"Il faut qu\u2019une porte...\" duoa sortu zuen, Aur\u00e9lie Dupontekin dantzatu zuena. 2005. urtean, \"Oneguin\" laneko dantzari nagusia izan zen Stuttgarteko balletean."}
{"id": "272530", "revid": "46380", "url": "https://eu.wikipedia.org/wiki?curid=272530", "title": "Charles P\u00e9guy", "text": "Charles P\u00e9guy (Orl\u00e9ans, 1873ko urtarrilaren 7a - Villeroy, 1914ko irailaren 5a) frantses idazle eta filosofoa izan zen. Parisko \u00c9cole Normale Sup\u00e9rieure ikastetxean egin zituen ikasketak. Dreyfus kapitainaren alde atera zen Dreyfus aferan, eta sozialismoa bultzatu zuen biziki. 1900ean, \"Cahiers de la Quinzaine\" egunkari independentea sortu zuen, Alderdi Sozialistako kideekin izan zituen gorabeheren ondorioz. Frantsesen eta alemaniarren artean borroka pizteko mehatxuak eragina izan zuen Peguyren abertzaletasunean, eta Maurice Barr\u00e8sen nazionalismorantz hurbildu zen; aldi berean, Maritain eta Bergson filosofoen eragina izan zuen. Hala, ikasle-garaian galdutako fedea berreskuratu zuen 1908an. Marneko guduan hil zen, Lehen Mundu Gerran, 1914ko irailaren 5ean, gudua hasi eta handik gutxira. \"De Jean Coste\" (1902), \"Notre patrie\" (1905, \"Gure sorterria\"), \"Victor-Marie, comte Hugo\" (1911), \"Argent\" (1913, \"Dirua\"), \"Note sur M. Bergson et la philosophie bergsonienne\" (1914, \"M. Bergson eta filosofia bergsoniarrari buruzko oharra\") dira prosaz idatzitako obra nagusiak; \"Myst\u00e8re de la charit\u00e9 de Jeanne d\u00b4Arc\" (1910, \"Joana Arc-ekoaren karitatearen misterioa\"), \"Le Porche du myst\u00e8re de la deuxi\u00e8me vertu\" (1911, \"Bigarren bertutearen misterioaren atea\"), \"La Tapisserie de Notre-Dame\" (1913, \"Ama Birjinaren tapizeria\"), \"Eve\" (1913, \"Eba\") dira aipagarrienak poesian."}
{"id": "272531", "revid": "1545", "url": "https://eu.wikipedia.org/wiki?curid=272531", "title": "Vasco Gon\u00e7alves", "text": "Vasco dos Santos Gon\u00e7alves (Lisboa, 1921eko maiatzak 3 - Almancil, Loul\u00e9, 2005eko ekainak 11) portugaldar militar eta politikaria izan zen. 1974-1975 bitartean Portugalgo lehen ministroa izan zen.\nBizitza.\nPortugalen sistema demokratikoa finkatzearen alde agertu zen, eta horren alde borrokatu zen \"Conspiraci\u00f3n de la Seo\" izeneko mugimenduan, 1959. urtean.\nKrabelinen Iraultzaren garaian ezarri ziren behin-behineko bost gobernuetatik lautako kide izan zen, lehenengoan izan ezik beste guztietan hain zuzen ere, lehen ministro karguarekin. Apirilaren 25eko iraultza bideratu zuen Kapitainen Mugimendua taldeko kide ere izan zen.\n1974ko uztailetik 1975eko irailera, lehen ministro kargua bete zuen, eta garrantzi handiko neurriak hartu zituen ekonomiaren nazionalizazioaren bidean, finantzen, industriaren, nekazaritzaren eta garraioen alorrak nazionalizatzea lortu baitzuen. Bere lanean Indar Armatuen Mugimenduaren baitako joera ezkertiarren laguntza izan zuen, eta haren lana begi onez ikusi zuen, orobat, Portugalgo Alderdi Komunistak, zeinarekin bat egin zuen. Behin-behineko laugarren gobernuan, ordea, Portugalgo Alderdi Sozialistako eta Portugalgo Alderdi Sozialdemokratako zenbait ministrok dimisioa eman zuten, eta gainbehera etorri zitzaion bere aginpidea. Azkenik Otelo Saraiva de Carvalho buru zuen Indar Armatuetako joera moderatuarekin tirabirak izan zituen, eta moderatuek hartu zuten nagusitasuna, 1975. urteko azaroaren 25ean."}
{"id": "272532", "revid": "28807", "url": "https://eu.wikipedia.org/wiki?curid=272532", "title": "Vasco dos Santos Gon\u00e7alves", "text": ""}
{"id": "272533", "revid": "336", "url": "https://eu.wikipedia.org/wiki?curid=272533", "title": "Jacques Laurent", "text": "Jacques Laurent (Paris, Frantzia, 1919ko urtarrilaren 5a - 2000ko abenduaren 29a) frantses idazlea izan zen.\nBiografia.\nLiteraturan \"Les Corpus tranquilles\" (1948, \"Gorputz lasaiak\") lanarekin hasi zen. Antoine Blondin, Michel D\u00e9on eta Roger Nimierrekin Hussards taldeko kide izan zen. Eztabaida sortu zuen \"Paul et Jean-Paul\" (1951) lanarekin, Jean-Paul Sartre eta Paul Bourgeten konparazioa eginez. Ondoren, \"Mauriac sous de Gaulle\" (1964, \"Mauriac de Gaullen azpian\") lanaren ondorioz, epaitegietara eraman zuten, Frantziako estatuburua iraintzeagatik.\nEleberria indarkeriatik ihes egiteko bide gisa ikusi zuen Laurentek (\"Roman du roman\", 1977), eta ziurgabetasuna eta zoria egin zituen bere lanen gai nagusi: \"Le Petit Canard\" (1954, \"Ahate txikia\"); \"La Fin de Lamiel\" (1966, \"Lamielen amaiera\"); \"Les B\u00eatises\" (1971, \"Lelokeriak\"), Goncourt saria; \"Les Sous-Ensembles flous\" (1981, \"Azpimultzo nahasiak\"); \"Les Dimanches de Mlle Beaunon\" (1982, \"Mlle Beaunonen igandeak\"); \"Le Miroir aux tiroirs\" (1990,\" Tiraderen ispilua\").\n\"C\u00e9cil Saint-Laurent\" ezizenarekin eleberri historikoak idatzi zituen, zinemara eraman eta arrakasta handia lortu zutenak (\"Caroline ch\u00e9rie\" saila).\nBestalde, autobiografia bat argitaratu zuen, \"Histoire \u00e9go\u00efste\" (1976, \"Historia egoista\"), eta pasticheak (\"Dix Perles de culture\", 1972) eta hainbat lan historiko ere bai.\nFrantziako Akademiako kide izan zen, 1986. urteaz geroztik."}
{"id": "272534", "revid": "28807", "url": "https://eu.wikipedia.org/wiki?curid=272534", "title": "C\u00e9cil Saint-Laurent", "text": ""}
{"id": "272535", "revid": "46380", "url": "https://eu.wikipedia.org/wiki?curid=272535", "title": "Joaqu\u00edn Casalduero", "text": "Joaqu\u00edn Casalduero Mart\u00ed (Bartzelona, 1903ko apirilaren 23a - Madril, 1990eko otsailaren 22a) espainiar literatura kritikari eta saiakera idazlea izan zen.\nGaztetan, Madrilen bizitzen jarri zen familiarekin, eta bertako \"Centro de Estudios Hist\u00f3ricos\"en literatura-prestaketa sendoa jaso zuen. 1931n Amerikara alde egin zuen, eta Northamptongo Unibertsitateko Smith Collegen (Massachusetts) Espainiar Hizkuntza eta Literaturako irakasle izan zen. Europara itzuli, eta Alemania eta Britainia Handiko unibertsitateetan ere jardun zuen irakasten. 1950ean Estatu Batuetara joan zen berriro, Kaliforniako Unibertsitatera. Espainiarekiko harremanak literaturari buruzko hitzaldi eta aldizkarietako eta egunkarietako lankidetza bidez izan zituen. Bere estetikaren metodologia hegelianismoari lotuta dago, eta estetika positibistaren kritikari handienetako bat izan zen. Lan ugari argitaratu zituen arren, nagusiak hauek dira: \"Contribuci\u00f3n al estudio de Don Juan en el teatro espa\u00f1ol\" (1938, \"Don Juanen azterketarako ekarpena Espainiar antzerkian\"), \"Sentido y forma del Quijote \"(1949, \"Don Kixoteren zentzua eta forma\"), \"Vida y obra de Gald\u00f3s\" (1962, \"Gald\u00f3sen bizitza eta lanak\"), \"Estudios sobre literatura espa\u00f1ola \"(1962, \"Espainiar literaturari buruzko azterketak\"), \"Creaci\u00f3n literaria medieval y renacentista\" (1977, \"Erdi Aroko eta Errenazimentuko sorketa literarioak\")."}
{"id": "272536", "revid": "105290", "url": "https://eu.wikipedia.org/wiki?curid=272536", "title": "FitzGerald familia", "text": "FitzGerald familia XII. mendean Irlandan finkatu zen familia anglo-normandiarra da.\nIngalaterra eta Irlandaren arteko gerretan, eginkizun zaila izan zuen familia horrek, bere jatorria zela eta. Oro har, leial izan zitzaion beti Ingalaterrako koroari, Irlandaren nortasunaren alde egin zuten arren. Bi adar nagusitan banatu ziren Irlandako fitzgeraldarrak: Kildarekoak eta Desmondekoak."}
{"id": "272538", "revid": "96586", "url": "https://eu.wikipedia.org/wiki?curid=272538", "title": "N\u00e2z\u0131m Hikmet", "text": "N\u00e2z\u0131m Hikmet Ran (Tesalonika, Otomandar Inperioa, 1902ko urtarrilaren 15a - Mosku, Sobietar Batasuna, 1963ko ekainaren 3a) turkierazko idazlea izan zen. Espetxeratuta edo erbesteraturik eman zuen helduaroko zatirik handiena.\nBizitza.\nMoskun zortzi urteko egonaldia egin zuen (1921-1928). Turkiara itzuli eta Kemal Atat\u00fcrk diktadorearen kontra aritu zen komunistekin bat eginik. Hori zela eta, hamabi urteko kartzela-zigorra izan zuen (1938-1950). Espetxetik irten eta hil artean erbestean, Moskun, bizi behar izan zuen (1951-1963). Gehienbat poesia idatzi bazuen ere, Hikmetek antzerkia, kontakizunak, eta itzulpenak ere landu zituen. Errusiako futuristen eraginez bertso librea erabili zuen lehen aldiz turkiera poemagintzan. Hikmetek erantzukizun politikoa, turkiar aberkideen egoera eta munduarekiko irekitasuna dira haren olerkien gaiak. Alor horretan Hikmetek lan eskerga egin zuen.\nHaren obra batzuk: \"1941 urte honetan\", \"Giza ikuspegiak\" (1942-1950), \"Poemak\", \"Amodiozko poemak\" (1933-1962), \"Hau lana, erbestea\". Antzerkietako zenbait: \"Gizon ahantzia\", \"Bidaiaria\", \"Existitu zen benetan Ivan Ivanovitx?\" (1956), Stalinen garaietako burokraziaren satira, errusieraz idatzia. Kontakizunen alorrean eleberriak eta ipuinak idatzi zituen: \"Sagar berdeak\", \"Hodei maitemindua\", \"Odolak mintzorik ez\" eta \"Erromantikoak\", hil ondoren agertutako eleberri autobiografikoa. Gabriel Aresti euskal poetak Hikmeten poema hautatu batzuk itzuli zituen \"Lau gartzelak\" izenburupean."}
{"id": "272539", "revid": "28807", "url": "https://eu.wikipedia.org/wiki?curid=272539", "title": "Nazim Hikmet", "text": ""}
{"id": "272540", "revid": "1830", "url": "https://eu.wikipedia.org/wiki?curid=272540", "title": "Das Kapital", "text": "Kapitala, jatorriko izenburuan Das Kapital edo Das Kapital, Kritik der politischen \u00d6konomie (alemanez ahoskatua) Karl Marx alemaniar ekonomialariaren obrarik garrantzitsuena da. Hiru aletan argitaratu zen, 1867, 1885 eta 1894. urteetan; azken biak Engelsek idatzi zituen Marxek idatzitako eskuizkribu batzuen gainean oinarriturik. Obran Marxek sistema kapitalistari buruzko teoria, haren dinamika eta Marxen ustez kapitalismoak bere kasa egingo zuen hondamendirako bidea aztertu zituen. \"Das Kapital\" liburuaren parte handi bat \"gainbalio\" kontzeptuaren gainean dago idatzia. Marxek dioenez, sistema kapitalistan lana, edo Marxek esaten duenez \"lan indarra\", salgaia besterik ez da, eta haren balioa langileak bizitzen jarraitzeko behar dituen produktuak edo \"iraupen-bideak\" ekoizteko beharrezkoak diren lan-orduena da. Kapitalistak langilea lan-indarraren balioaren arabera ordaintzen du, nahiz eta langileak \"iraupen-bideak\" ekoizteko baino denbora gehiago erabil dezakeen; hala, langileek ekoizten dituzten produktuek produktu horiek ekoiztuak izateko behar izan dena balio badute, diferentzia bat izango da lan-indarrak lorturiko produktuen balioen eta lan-indarraren balioaren artean; diferentzia horri Marxek \"gainbalio\" esaten dio. Obraren bigarren eta hirugarren aleetan Marxek sistemak oso-osorik hartuta dituen arazoez idazten du: krisi kapitalistei buruz eta kapitalaren interesari buruz besteak beste."}
{"id": "272541", "revid": "28807", "url": "https://eu.wikipedia.org/wiki?curid=272541", "title": "Kapitala", "text": ""}
{"id": "272542", "revid": "56334", "url": "https://eu.wikipedia.org/wiki?curid=272542", "title": "Jacques Necker", "text": "Jacques Necker (Geneva, - Coppet, ) frantses politikari eta finantzaria izan zen. 1747an Parisa joan zen eta bankari gisa jardun zuen han. 1776an Erregearen Altxorraren zuzendari izendatu zuten eta 1777an Finantzen zuzendari. 1781ean \"Erregearentzako txostena \"argitaratu zuen, Estatuaren finantza egoeraren eta gorteko gizonek eskuratutako dirutzaren berri ematen zuena; txosten hori zela eta kargua utzi behar izan zuen urte hartan bertan.\n1788an estatuaren finantzek lur jo zutenean, erregeak ministro izendatu zuen, eta horrela baketu zituen matxinatzear zeuden Parisko hiritarrak. 1789an Estatu Orokorretarako deia egin zuen eta Hirugarren Estatuaren ordezkari kopurua bikoiztea eskatu zuen; baina Hirugarren Estatuaren ordezkariak aurka jarri zitzaizkion eta handikiek iraultzari bide eman izana egotzi zioten.\n1789ko uztailaren 11n erregeak Necker kargutik kendu izanak finantzariak zeharo aztoratu zituen, eta herriak Bastillako gaztelua hartzea eragin zuen. Uztailaren 16an erregeak berriro deitu zion finantzen arduradun izan zedin, baina ez zuen ekonomia-arazoak bideratzea lortu eta 1790ean politika utzi zuen behin betiko. Idazlan nagusiak: \"\u00c9loge de Jean-Baptiste Colbert \"(1773), \"Essai sur la l\u00e9gislation et le commerce des grains\" (1775) eta \"De l\u00b4administration des finances de la France\" (1784)."}
{"id": "272543", "revid": "1545", "url": "https://eu.wikipedia.org/wiki?curid=272543", "title": "Norodom Sihanuk", "text": ""}
{"id": "272544", "revid": "46380", "url": "https://eu.wikipedia.org/wiki?curid=272544", "title": "Francisco Su\u00e1rez", "text": "Francisco Su\u00e1rez, Doctor Eximius ere deitua (Granada, 1548ko urtarrilaren 5a - Lisboa, 1617ko irailaren 25a), espainiar filosofoa eta teologoa izan zen.\nBiografia.\nZuzenbide kanonikoko ikasketak egin zituen Salamancan. 1564an Jesusen Lagundian sartu zen. Gaztelako hainbat ikastetxetan filosofia irakasten aritu ondoren (1571-1580) Erromatik teologia irakastera joateko eskatu zioten. Gaixoturik Espainiara itzuli zen 1585ean. Alcalan (1585-1593) eta Salamancan (1593-1597) eman zituen beste 11 urte irakasle eta gero Coimbrara aldatu zen.\nObrak.\n29 liburuki utzi zituen idatzita. Horietan garrantzizkoenak \"Disputationes metaphisic\u00e6 \"(1597), \"Defensio fidei catolic\u00e6\" (1613) \"De legibus\" (1616), eta \"De bello et Indis \"obrak dira. Bi gai nagusitan bil daitezke horietan aztertu zituen gaiak: filosofia eta teologia, eta zuzenbidea. Aristotelesi buruzko iruzkin zabal sakona da lehenengo obran egiten duena. Bigarren eta hirugarren liburu horietan estatuari eta erregetzari buruzko kristau ikuspegi berri bat eman zuen. Erregetzak Jainkotiko eskubiderik ez duela dio berak, eta pertsona guztiak duela bizi izateko, askatasunerako eta jabetza pribaturako eskubidea. Ideia horiei jarraituz, Amerikako lurraldeek Espainiaren eskubide berberak zituztela, eta ez enperadoreek eta ez Aita Santuak, ez zutela lurralde haiek mende hartzeko eskubiderik idatzi zuen \"De bello et Indis \"liburuan."}
{"id": "272545", "revid": "28807", "url": "https://eu.wikipedia.org/wiki?curid=272545", "title": "Doctor Eximius", "text": ""}
{"id": "272547", "revid": "28807", "url": "https://eu.wikipedia.org/wiki?curid=272547", "title": "Francisco Suarez", "text": ""}
{"id": "272548", "revid": "119347", "url": "https://eu.wikipedia.org/wiki?curid=272548", "title": "Zhou Enlai", "text": "Zhou Enlai (; Huaian, Jiangsu, - Beijing, ) Txinako politikaria eta jenerala izan zen. Tientsingo Unibertsitatean ikasi zuen, eta 1919an unibertsitarioen matxinadan parte hartzeagatik urtebeterako kartzelaratu zuten. 1920tik 1923ra Europan ikasi zuen, Frantzian bi urte, Britainia Handian, Alemanian, eta txinatar gazteen artean talde komunista bat eratu zuen. Txinara itzulirik, 1924tik 1926ra komisario politikoa izan zen Kuomintangeko akademia militarrean. 1927an Kantoneko matxinadan parte hartu zuen, eta hura zapaldua izan ondoren, Kiangsi probintzian gudaroste komunista eratzen jardun zuen. 1934an Ibilaldi Luzean parte hartu zuen. 1936an, japoniarren inbasioari aurre egitearren, Kuomintangekin elkar hartzearen alde azaldu zen. 1945ean Alderdi Komunistako politika batzordeko kidea zen, eta 1949an, Txinako Herri Errepublika aldarrikaturik, lehen ministro eta Kanpo Arazoetarako ministro izendatu zuten. Politikari eta diplomatiko trebea zen; protagonismo nabarmena izan zuen nazioarteko bilera garrantzitsuetan (Geneva, 1954; Bandung, 1955) eta goi-karguak izan zituen Txinako gobernuan. Kultura Iraultzaren garaian Maoren ondoan jarraitu zuen, baina ez zuen bat egin alderdiko buruekin (Lin Piao, Txen Po-ta eta Liu Shao-Shi). Kultura Iraultzaren ondoren, alderdiaren barruan indar handia hartu zuen."}
{"id": "272549", "revid": "46380", "url": "https://eu.wikipedia.org/wiki?curid=272549", "title": "Eduardo Arroyo", "text": "Eduardo Arroyo Rodr\u00edguez (Madril, Espainia, 1937ko otsailaren 26a - ibidem, 2018ko urriaren 14a) espainiar pintore eta idazlea izan zen. Margolari gisara, figurazio kritikoaren eta pop-aren ordezkari nagusietakoa izan zen. Nabarmena du bere obran ezkertiar ikuspegi politiko-soziala (Espainiako Alderdi Komunistako kide izan zen urte askoan).\nBiografia.\n1963an Parisen egin zuen erakusketak Espainiako Gobernuaren protesta diplomatikoa eragin zuen, Arroyok eginiko Franco, Mussolini, Hitlerren eta abarren erretratuak zirela eta. \"Mir\u00f3 berregina\" (1967) eta \"25 bake urte\" (1965) dira sasoi hartako bere beste obra ezagun batzuk.\nFrantziako 68ko maiatzean buru-belarri ibili zen, eta hurrengo urteetan Italian jardun zuen, Klaus Gruberekin hainbat eszenografia eginez. 1976an berreskuratu zuen pasaporte espainiarra, eta orduan hasi zen bere sorterrian erakusketak egiten. Kultura ministerioaren Arte Plastikoen Sari Nazionala eman zioten 1982an, eta Frantziako Gobernuak Arte eta Letren Zaldun izendatu zuen 1983an. Parisko Pompidou Zentroan eta New Yorkeko Guggenheim Museoan atzera begirako erakusketak egin dizkiote. Eskulturan ere jardun du azken urteotan.\nIdazle gisara, boxeoari buruz idatzi du (\"Panam\u00e1 Al Brown\"), antzerki obrak (\"Bantam\") eta kontakizunak: \"Sardinas en aceite\" (1990, \"Sardinak oliotan\"). 1998an \"Orgullo y pasi\u00f3n\" (\"Harrotasuna eta grina\") argitaratu zuen, autobiografia modukoa."}
{"id": "272550", "revid": "512", "url": "https://eu.wikipedia.org/wiki?curid=272550", "title": "Jos\u00e9 Olivares", "text": "Jos\u00e9 Olivares Larrondo (Izengoitiak: Tellagorri, Kasia) (Algorta, Getxo, 1892ko abuztuaren 22a - Buenos Aires, Argentina, 1960ko uztailaren 14a) bizkaitar idazlea eta kazetaria izan zen.\nBiografia.\nSortu berri zen Euzkadi aldizkarian hasi zen kirolei buruzko artikuluak idazten. Getxoko Arenas futbol-talde ospetsuko aurrelaria izan zen. 1920 ondoko urteetan, Excelsior kirol-egunkariko zuzendaria izan zen. EAE-ANV alderdia sortzen parte hartu zuen (1930), eta gizarte- eta politika-gaiez artikulu ugari idatzi zituen alderdiko prentsa zen Tierra Vasca-Eusko Lurra aldizkarian. Antiklerikal itsua ez bazen ere, kristau-erakundeek eta EAJ alderdiak bultzatzen zuten sindikalismoaren aurkako agertu zen, hots, langile abertzaleek osaturiko sindikatuaren aldeko. Espainiako Gerra Zibilaren garaian, Bizkaiko frontea erori zenean, Baionara erbesteratu zen. Euskal Fronte Nazionala osatzeko elkarrizketetan parte hartu zuen erbestean (Lapurdin), 1938. urtean, baina ez ziren adostu. Parisen zen Bigarren Mundu Gerra hasi zenean, eta 1940. urtean, Argentinara ihes egin zuen. Argentina, Estatu Batuak, Venezuela, Mexiko eta Txileko ia euskal argitalpen gehienetan idatzi zuen, Ameriketan eman zituen 20 urteetan. Bertan Pello Irujo alderdikiderekin batera Eusko Lurra EAE-ANVren aldizkarian lanean aritu izan zen Frankoren Diktaduraren urtetan.\nLan nagusiak.\nObra nagusiak:"}
{"id": "272551", "revid": "6327", "url": "https://eu.wikipedia.org/wiki?curid=272551", "title": "Tellagorri", "text": ""}
{"id": "272552", "revid": "6327", "url": "https://eu.wikipedia.org/wiki?curid=272552", "title": "Kasia", "text": ""}
{"id": "272553", "revid": "1545", "url": "https://eu.wikipedia.org/wiki?curid=272553", "title": "Th\u00e9ophile Gautier", "text": "Th\u00e9ophile Gautier (Tarbe, Frantzia, 1811ko abuztuaren 30a - Neuilly-sur-Seine, Frantzia, 1872ko urriaren 23a) frantsesezko idazlea izan zen.\nBizitza.\nNervalekin eta Borelekin oso gaztetatik izan zituen harremanak; hasieran koadroak egin zituen, baina azkenik idazten hasi zen, eta Victor Hugoren alde egin zuen \"Hernani \"deituriko gatazkan (1830). Hala ere, \"Albertus \"(1832) poema luzean eta \"Les Jeunes-France\" (1833) ipuin-bilduman erromantikoekiko askatasun osoa erakusten du. \"Mademoiselle de Maupin \"(1836) eleberriaren sarreran edertasun soila hartu zuen helburu nagusitzat.\n\"Les Grotesques \"(1844) saiakera-liburuan Luis XIII.a Frantziakoaren garaia goraipatu zuen, eta \"Le Capitaine Fracasse \"(1863) eleberrian garai bera deskribatu zuen; \"Arria Marcella\" obran (1856) antzinako Ponpeiako bizitza agertzen du; \"Roman de la momie\" (1858) liburuan Antzinako Egipto; eta \"Le Spirite \"(1866) obran goi-izaerazko ideala azaltzen du. Kontakizun laburretan alderdi fantastikoa lantzen du, Hoffmannen ildotik. Horren adierazgarri garbiena: \"Avatar\" (1856) izeneko ipuina. Bere zenbait poema (1845, \"Espa\u00f1a\") edo musika bihurtu zituen (1852, \"\u00c9maux et Cam\u00e9es\"). Poesia parnasianoaren aitzindari izan zen; Baudelairek ere maisutzat hartzen zuen. Ospe handikoak dira Gautierren bidaia-liburuak, \"Voyage en Espagne \"(1845) esaterako. Euskal Herrian ere ibili zen, eta liburu hartan deskribatzen du bere ikuspegi berezia.\nObra.\nEleberriak.\nGautierrek ere \"La Croix de Berny\" (1845) eleberrian hartu zuen parte."}
{"id": "272554", "revid": "56334", "url": "https://eu.wikipedia.org/wiki?curid=272554", "title": "Haldan Keffer Hartline", "text": "Haldan Keffer Hartline (Bloomsburg, Pennsylvania, 1903ko abenduaren 22a - Fallston, 1983ko martxoaren 17a) estatubatuar fisiologoa izan zen. Baltimore, Pennsylvania, Leipzig eta Municheko unibertsitateetan egin zituen ikasketak. 1949an biofisikako eskolak ematen hasi zen Johns Hopkins Unibertsitatean (Baltimore), eta 1953an neurofisiologia irakastera deitu zuten New Yorkeko Rockefeller Unibertsitatera.\nGarrantzi handiko aurkikuntzak egin zituen begiaren egituran eta begi sarearen funtzionamenduan. Aurkikuntza horiek zirela eta, Fisiologiako Nobel saria jaso zuen 1967an, George Wald eta Ragnar Granitekin batera. Hartlinerek animalia bakunen erretinak, karramarro-mota batzuenak, adibidez, argiaren aurrean nolako portaera duen aztertu zuen batez ere. Karramarroekin egindako ikerketetan, begiko nerbio-zuntz soil batek igorritako bulkada elektrikoak grabatzea lortu zuen. Bestalde, frogatuta utzi zuen, begiko nerbio-zuntzari lotutako hartzaileak (zelula sentiberak argiaren aurrean) oso ongi antolatuta zeudela eta zelula hartzaile baten kitzikadurak ingurukoen depresioa eragiten zuela; horrela argi eredu desberdinen arteko kontrastea eta forma desberdinak bereizteko gaitasuna handitu egiten zen. 1940ko hamarraldiaren hasieran, gizakiaren gaueko ikusmena aztertu zuen. Halaber, erretinako zelulen arteko eraginei buruzko ikerkuntzak egin zituen."}
{"id": "272555", "revid": "336", "url": "https://eu.wikipedia.org/wiki?curid=272555", "title": "Alessandro Manzoni", "text": "Alessandro Manzoni (Milan, Italia, 1785eko martxoaren 7 - Milan, 1873ko maiatzaren 22a) italiar idazlea izan zen. Italiako literaturak izan duen idazle handienetarikoa da. Eleberri historikoak egiten hartu zuen ospea, eta \u00abRisorgimento\u00bb higikundearen garaiko nazionalismoaren bultzatzaile nagusietako bat izan zen, \"I promessi sposi\" maisulanarekin batez ere.\nBiografia.\nLehen urteak.\n1792an, Manzoniren gurasoak banandu egin ziren eta, harrezkero, eskola erlijiosoetan ikasi zuen, aitaren ardurapean.\n1801ean Milango nobleen eskolara aldatu zuten eta han ikasi zuen 1805 arte. Milanen harremanak izan zituen iheslari politikoekin eta ideia ilustratuetan sakondu zuen. Joera jakobino erradikala eta elizaren kontrakoa nabarmendu zen Manzonirengan urte haietan, \"Del trionfo de la liberta\" (1801, \"Askatasunaren garaipena\") obrako lau kantuek erakusten duten bezala.\nParisko egonaldia.\n1805. urtean, Parisa aldatu zen, amarekin elkartzera. 1810 arte bizi izan zen han, eta garrantzi handiko urteak izan zituen, bai bere bizitzari eta baita, batez ere, bere jarduerari zegokionez ere. Izan ere, Europako literatura joeren berri izan zuen Parisen, han zeela bere garaiko literatura-bilera ezagunenetan parte hartu zuen. Bilera horietan Fauriel, erromantizismoaren aitzindarietako bat ezagutu, eta Frantziako literatura aztertu zuen.\nHarremanak izan zituen ideologo errepublikazaleekin, eta frantses tradizio moralista ezagutu eta bereganatu zuen. Horrela, literaturaren kontzeptua aldatzen ari ziren ezaugarriez jabetuz joan zen.\n1808. urtean, Henriette Blondel gazte kalbinistarekin ezkondu zen. Emaztea katolizismora bihurtu zen ezkondu eta handik denbora gutxira, eta Manzoni bera ere, bere jarrera agnostikoa alde batera utzirik, Voltaireren deismora hurbildu zen lehenik, eta katoliko egin zen, azkenik, 1810ean.\nManzoniren oparoaldia.\nUrte hartan, Milanera itzuli zen. Milanen idazleen eta intelektualen bilgune bihurtu zuen bere etxea, eta erromantizismoaren sehaskatzat har daiteke, horrenbestez.\nHiru urtez idatzi gabe ibili ondoren, literaturari heldu zion berriro 1812an, eta \"Inni sacri\" (\"Ereserki sakratuak\") obraren lehen abestiak argitaratu zituen (azkena 1822an eman zuen argitara). Handik aurrera, eta 1817. urtea inguru arte, izan zituen Manzonik urterik oparoenak olerkigile, antzerkigile, eleberrigile eta teorialari gisa.\nAntzerkiari dagokionez, bi obra hauek ditu aipagarriak: \"11 conte di Carmagnola\" (\"Carmagnolako kondea\", 1820), XV. mendean Venezia eta Milan artean gertatu ziren istiluei buruzko obra erromantikoa, eta \"Aldechi\" (1822), Lombardiaren historiari buruzko drama poetikoa. Shakespeareren eragina ageri duten bi antzezlan hauek, Manzoniren olerkigintzaren obra bikaintzat har daitezkeen koruak agertzen dituzte eta bikain dokumentatuta daude; horrez gainera, arau klasikoak hautsi zituen lan horietan, eta horrenbestez, horiek dira erromantizismoaren muina garbien erakusten dutenak.\nOlerkietan, berriz, \"Marzo 1821\" (1821, \"1821.eko martxoa\") eta \"Il cinque maggio\" (1822, \"Maiatzaren 5a\"), Napoleonen heriotza zela-eta hari buruz idatzitako oda, azpimarratzekoak dira. Goetheren ustez, \"Maiatzaren 5a\" gertaera historiko hari buruz sekula idatzi den lanik ederrena da. Hala ere, hasieran esan bezala, Manzoniren obrarik ospetsuena \"Ezkongaiak\" eleberri historikoa da. Italiar abertzaletasunaren maisulantzat hartua da, eta Italia berriko hizkuntza eta prosa finkatu zituen.\n\"I promessi spossi\" (\"Ezkongaiak\").\nManzoni 1821. urtean hasi zen \"Ezkongaiak\" eleberria idazten. Lehen bertsioa, \"Fermo eta Lucia\", 1823an amaitu zuen, baina 1827. urtean eman zuen argitara lan osoa, hiru liburukiz osaturiko argitalpen batean. 1842an, dena dela, zuzenduta argitaratu zuen, atalka.\n\"Ezkongaiak\" eleberria XVII. mendean kokatuta dago, Lombardian, eta Renzo eta Lucia nekazarien istorioa du kontagai: ezkondu nahi duten ezkongaiak dira. Herriko jauntxoa emaztegaiaz maitemindu da, ordea, eta ezkontza hori galarazteko ahalegin guztiak egin ditu: besteak beste, herriko apaiz koldarra mehatxatu. Hainbat gorabeheraren ondoren (gerra, izurria, etab.), gazteak azkenean ezkondu egiten dira.\nGarai hartan ohi zen bezala, Manzonik ez zuen irudimenezko gertaerek egia historikoa ezkutatzerik nahi izan, eta irudimena eta historia bateratu zituen horretarako, gertaera eta sentimendu errealak hobeki azaldu ahal izateko. Sinesgarritasuna ematen ahalegindu zen, beraz baina, horretarako lana berridatzi eta herri-hizkuntzara egokitu behar izan zuen 1842ko argitalpenerako, maila guztietako irakurleek, eta ez soilik eliteek, ulertzeko moduko obra izan zedin."}
{"id": "272557", "revid": "28807", "url": "https://eu.wikipedia.org/wiki?curid=272557", "title": "Van Basten", "text": ""}
{"id": "272558", "revid": "336", "url": "https://eu.wikipedia.org/wiki?curid=272558", "title": "Charles William Eliot", "text": "Charles William Eliot (Boston, 1834ko martxoaren 20a - Maine, 1926ko abuztuaren 22a) Estatu Batuetako irakaslea izan zen, Harvardeko unibertsitateko lehendakaria 40 urtez. Argitaldaria ere izan zen, eta \"Harvard Classics\", 50 aleetako bilduma argitaratu zuen (1909-1910). Harvardeko unibertsitatean egin zituen ikasketak, eta 1858an matematika eta kimikako irakasle izan zen bertan. 1867an Europara egin zuen bidaia, hango hezkuntza-sistemak aztertzera. Hartaz argitaratu zituen lanek Harvardeko zuzendarien arreta erakarri zuten, eta lehendakari berri bila ari zirenez, Eliot hautatu zuten lan horretarako 1869an. 1909an utzi zuen kargua; ordurako Harvardeko unibertsitatea ezaguna zen mundu osoan. Eliotek zientzietarako lekua eskatu zuen unibertsitateko ikasgaien artean, gizarte-gaien ondoan.\nBestalde, unibertsitateko ordura arteko diziplina gogorraren kontra agertu zen, eta derrigorrezko ikasgaiak gutxitu egin zituen eta aukerazkoak gehitu. Haren proposamenek eragina izan zuten baita bigarren mailako eskoletan ere, eta hizkuntzak eta matematika sartu zituen eskola horietako ikasgaien artean. Hezkuntzaren eraberritzean eragin handia izan zuten bere lanek: \"Essays and Addresses\" (1869-1897), \"University Administration \"(1908). 1930ean Henry Jamesek Elioten lanak eta biografia datuak bildu, eta \"Charles W. Eliot \"liburuan argitaratu zituen."}
{"id": "272559", "revid": "336", "url": "https://eu.wikipedia.org/wiki?curid=272559", "title": "Northrop Frye", "text": "Northrop Frye (Sherbrooke, Quebec, 1912ko uztailaren 14a - Toronto, Ontario, 1991ko urtarrilaren 23a) kanadar hezitzaile eta literatura-kritikaria izan zen.\nBiografia.\nTorontoko Unibertsitatean, hiri hartako Emmanuel Collegen eta Oxfordeko Merton Collegen egin zituen ikasketak. Teologia-ikasketak egin zituen eta apaiz ordenatu zen 1936. urtean. Irakasle izan zen Victoria Collegen 1939. urteaz gero, eta bertako zuzendari izendatu zuten 1959an. Lan ugari argitaratu izanaz gainera, (1947an \"Simetria izugarria\", William Blakeren sinbolismoari buruzko ikerketa, eman zuen argitara), garrantzi handiko lana bete zuen \"Canadian Forum\"en argitaratzaile gisa (1948-1954) eta \"University of Toronto Quarterly\"ko poesia-kritiken idazle gisa (1951-1960). Fryek hainbat gai desberdin aztertu zituen bere idazlanetan (Biblia, Blake, T. S. Eliot, ingeles erromantizismoa, John Milton eta William Shakespeare), pentsamolde garbia erakutsiz eta estilo xumean betiere.\nKritika arketipikoaren sortzaile eta estrukturalismoaren aitzindari izan zen, eta \"Anatomy of Criticism\" (1957, \"Kritikaren anatomia\") obran bildu zituen ekarpen horiek. Bere obran genero literarioen arketipoak eta irakurlearen irudimenaren oinarrian biltzen diren arketipo kulturalak alderatu zituen. Kritika literarioari dagokionez, berriz, gizarte bizitzaren osagaitzat hartzen zuen zaletasun intelektual bezala baino gehiago."}
{"id": "272560", "revid": "58701", "url": "https://eu.wikipedia.org/wiki?curid=272560", "title": "Cornelis van Eesteren", "text": "Cornelis Van Eesteren (Kinderdjik, Herbehereak, 1897ko uztailaren 4a - 1988ko otsailaren 21a) holandar arkitektoa izan zen.\nBiografia.\nRotterdameko Arte Ederretako Akademian egin zituen ikasketak (1917). 1919-1921 bitartean W. Verschoor arkitektoarentzat egin zuen lan, Hagan, eta G. J. Rutgers arkitektoarentzat, Amsterdamen.\n1921ean, arte arkitekturako sari bat jaso ondoren, Alemanian eta eskandinaviar herrietan zehar ibili zen. Hurrengo urtean Theo Van Doesburg ezagutu zuen, Weimarren, eta 1923an harekin etxeak eta tailerrak egiten hasi zen. 1924an etxe bateko planoak diseinatu zituen Hagako Zorggvliet Parken, eta beste bat eraiki zuen bere jaioterrian, Kinderdijken. Urte hartan bi lehiaketetan parte hartu zuen: \"Hagako saltoki bateko galeria\", eta \"Rokineko berrikuntza\", Amsterdamen. Urtebete geroago, 1925ean, Jan Wils birmoldatzeko lehiaketa irabazi zuen, eta handik aurrera \"Opbouw 2\" taldeko kide izan zen.\n1927tik 1930era hirigintza eskolak eman zituen Weimarko Arte Eskolan, eta zenbait aldizkarirentzat idatzi zuen. 1929-1959 bitarteko urteetan Amsterdameko hirigintza zuzendari izan zen, eta Th. K. van Lohuizenekin batera hirigintza eredu arrazionalista prestatu zuen. 1930etik 1947ra Arkitektura Modernoko Nazioarteko Biltzarreko kide izan zen, eta 1959tik 1964ra Negele eta Lelystad hiriak diseinatu zituen.\n1947an Delfeko Politeknikoko katedradun izendatu zuten."}
{"id": "272561", "revid": "28807", "url": "https://eu.wikipedia.org/wiki?curid=272561", "title": "Cornelis Van Eesteren", "text": ""}
{"id": "272562", "revid": "20653", "url": "https://eu.wikipedia.org/wiki?curid=272562", "title": "Michael Freedman", "text": "Michael Hartley Freedman (Los Angeles, Kalifornia, Ameriketako Estatu Batuak, 1951) matematikaria da.\nBizitza.\nLehenengo ikasketak Berkeleyn egin zituen, Kaliforniako Unibertsitatean, eta Princetongo Unibertsitatean jarraitu zuen gero ikasten. Doktoregoa Princetonen egin zuen, William Browderen zuzendaritzapean. Graduatu ondoren Berkeleyko Kaliforniako Unibertsitatean lan egin zuen, matematikako sailean. Postu horretan egon zen 1973tik 1975era; urte hartan Princetongo Ikerketa Aurreratuetako Institutuko kide egin zuten. 1976tik aurrera San Diegoko Kaliforniako Unibertsitateko irakasle da. Horrez gainera, matematikako Charles Lee Powell katedra ere betetzen du 1985az gero.\nPoincar\u00e9ren aieruari buruz egindako lanari esker, 1986an Fields domina jaso zuen Berkeleyko Matematikarien Nazioarteko Kongresuan. Aieru hori XX. mendeko matematiketako problema ezagunenetako bat da. Fields dominaz gainera, Freedmanek ohore asko jaso du, topologian egindako lanari esker bereziki: 1984an Kaliforniako Urteko Zientzialaria izendatu zuten, eta urte berean MacArthur Fundazioko kide eta Zientzietako Nazio Akademiako kide egin zuten; 1985ean, berriz, Ameriketako Arte eta Zientzietako Akademiako kide izendatu zuten. 1987an Zientzietako Nazio Domina jaso zuen. Veblen saria, Humboldt saria eta Guggenheim Fellowship saria ere jaso ditu. Egun, Kaliforniako Unibertsitateko Microsoft Station Q ikertaldean egiten du lana, ordenagailu kuantiko topologikoaren garapenean."}
{"id": "272564", "revid": "28807", "url": "https://eu.wikipedia.org/wiki?curid=272564", "title": "Michael Hartley Freedman", "text": ""}
{"id": "272565", "revid": "96586", "url": "https://eu.wikipedia.org/wiki?curid=272565", "title": "Luis Garc\u00eda Meza", "text": "Luis Garc\u00eda Meza Tejada (La Paz, - \"ib.\", ) boliviar militar, politikari eta diktadorea izan zen. Boliviako presidentea izan zen 1980ko uztailaren 17tik 1981eko abuztuaren 4ra arte.\nBizitza.\n1947. urtean Akademia Militarrean sartu zen, zaldunerian, eta behin graduazioa lortu zuelarik karrera militarra egin zuen. Hainbat zeregin bete zituen gudarostean, besteak beste Gudarostearen Eskola Militarreko komandante izendatu zuten 1976an, eta 1979an; Natusch koronelaren estatu-kolpearen ondoren, komandante orokor izendatu zuten. Beste estatu-kolpe baten ondoren Errepublikako lehendakaritza hartu zuen, 1980. urtean. Horretarako, Argentinako 601 Inteligentzia Batailoiaren laguntza izan zuen.\n\"Demokrazia ezartzea eta herritar guztientzako justizia, bakea eta segurtasuna lortzea\" zen bere helburua, hasierako hitzaldian esan zuenez, baina bere agintaldian zapalkuntza, ustelkeria eta narkotrafikoaren babesa nagusitu ziren. 1981. urtean, Errepublikako Batzar Orokorraren esku utzi behar izan zuen bere kargua.\n1989an Boliviako Kongresuak Luis Garc\u00eda Meza atxilotzeko agindua eman zuen, besteak beste, hilketak, jazarpena, narkotrafikoa, Estatuaren konstituzioa ez errespetatzea eta giza eskubideen kontrako erasoak egin izana leporatu ziotelarik. Urte hartan bertan ihes egin zuen, baina, 1994an atxilotu zuten Sao Paulon. Atxiloketa gertatu eta berehala eskatu zuen Boliviak estradizioa, eta bere eskaera onartu zen arren, ezin izan zuten 1995. urtea arte estraditatu. Chonchocoroko espetxean egon zen 1995-2008 bitartean. Osasun arazoak zirela-eta, Cossmilgo ospitale militarrera eraman zuten, eta bertan hil zen 2018an."}
{"id": "272566", "revid": "1545", "url": "https://eu.wikipedia.org/wiki?curid=272566", "title": "G. W. Pabst", "text": "Georg Wilhelm Pabst, zinema munduan G. W. Pabst, (Raudnitz, - Viena, ) Austriako zinemagilea izan zen, jaiotzez bohemiarra. Antzerki-zuzendari eta antzezle izan zen; 1919an Vienako \"Neue Wiener B\u00fchne\" antzerki taldeko zuzendari izan zen. 1923an bere lehenengo filma egin zuen, \"Der Schatz\" (\"Altxorra\"), joera espresionistakoa. 1925etik 1932ra bitartean errealismo soziala landu zuen; Alemaniako gizartearen arazoak islatzen zituzten filmak egin zituen batetik, eta sexua ardatz duten eta Freuden eragin handia duten filmak bestetik. Garai honetakoak ditu film bikainenak; geroztikakoak askoz maila apalagokoak dira.\n1932an Alemaniatik ihes egin behar izan zuen arrazoi politikoak zirela eta. 1940an itzuli zen eta hiru film egin zituen. Filmak: \"Die freudlose Gasse \"(1925, \"Atseginik gabeko kalea\"), 1923an inflazioak Alemanian sortu zuen krisia aipatzen duena; \"Geheimnisse einer Seele \"(1926, \"Arima baten misterioa\"); \"Die B\u00fcchse der Pandora\" (1928, \"Pandoraren kutxa\" edo \"Lulu\"); \"Abwege\" (1928, \"Krisia\"); \"Das Tagebuch einer Verlorenen\" (1929, \"Galdutako baten egunkaria\"); \"Westfront 1918 \"(1930, \"Sortaldeko frontea 1918\"), gerra salatzen duen filma; \"Die Dreigroschenoper\" (1931, \"Lau soseko opera\"), Brechten lanaren egokitzapena; \"Kameradschaft\" (1931, \"Kidetasuna\"); \"Don Quichotte\" (1933); \"Der Prozess\" (1947, \"Auzia\") eta \"Der letzte Akt\" (1955, \"Azken agerraldia\")."}
{"id": "272567", "revid": "336", "url": "https://eu.wikipedia.org/wiki?curid=272567", "title": "Jalta", "text": "Jalta (ukraineraz eta errusieraz: \u042f\u0301\u043b\u0442\u0430, Krimeako tatareraz: \"Yalta\") Krimeako hegoaldeko hiri bat da, Itsaso Beltzaren ertzean kokatua. 2014ko independentzia adierazpenaz geroztik izatez Errusiakoa da, eta nazioarteko legean Ukrainakoa. 80.552 biztanle zituen 2001. urtean. Baratze eta mahasti ugari. Janari-industria eta bainuetxeak dira ekonomia-jarduera nagusiak.\nHistoria.\nAntzina greziarren kolonia izana zen, baina genoarrek XIV. mendean eta turkiarrek XV. mendean menderatua izan ondoren gainbehera etorri zen. XIX. mendean aristokraziaren udatoki bihurtu zen."}
{"id": "272568", "revid": "28807", "url": "https://eu.wikipedia.org/wiki?curid=272568", "title": "Al-Gazhali", "text": ""}
{"id": "272570", "revid": "28807", "url": "https://eu.wikipedia.org/wiki?curid=272570", "title": "Abu Hamid ibn Muhammad", "text": ""}
{"id": "272571", "revid": "6950", "url": "https://eu.wikipedia.org/wiki?curid=272571", "title": "Giovanni Battista Pergolesi", "text": "Giovanni Battista Pergolesi (Jesi, 1710eko urtarrilaren 4a - Pozzuoli, 1736ko martxoaren 16a) italiar musikagile, biolinista eta organo-jotzailea izan zen.\nBiografia.\n1726. urtetik aurrera Napoliko Conservatorio dei Poveri izenekoan egin zituen musika-ikasketak, eta biolin-jotzaile bikaina izatera iritsi zen. 1731. urtean bukatu zituen ikasketak, \"La conversione di San Guglielmo d\u00b4Aquitania \"oratorioarekin.\nStigliano printzearen, eta Caraccioloko printze eta dukeen laguntzari esker, 1731. urteko neguan \"Salustia \"opera eta \"Nerina e Nibbio\" intermezzoak aurkeztu zituen. 1732. urtean Stigliano printzeak kapera-maisu izendatu zuen Napolin, eta \"Lo frate nnammorato\" opera bufoa eta meza bat (ziurrenez \"Meza fa-n\") idatzi eta aurkeztu zituen. Biek arrakasta handia izan zuten.\n1733. urtean, \"Il prigionier superbo\" opera antzeztu zen, baina ekitaldien arteko \"La serva padrona\" intermezzo komikoa izan zen egiazko arrakasta lortu zuena. 1734. urtean Napoliko ordeko kapera-maisu izendatu zuten, eta maiatzean Erromara joan zen \"Meza fa-n\" zuzentzera. Ondoren idatzi zituen operek ez zuten arrakasta handirik lortu, eta 1736. urtean Napoli utzi eta Pozzuoliko kaputxinoen monasteriora jo zuen. Han idatzi zuen \"Stabat Mater\" famatua.\nHogeita sei urte zituela hil zen Pozzuolin, behartsu eta tuberkulosiak jota. Pergolesik kantatak, kamerako musika, eta eliza-musika ere idatzi zuen."}
{"id": "272572", "revid": "58701", "url": "https://eu.wikipedia.org/wiki?curid=272572", "title": "Girolamo Savonarola", "text": "Girolamo Savonarola (Ferrara,1452ko irailaren 21a - Florentzia, 1498ko maiatzaren 23a) domingotar elizgizon eta predikaria izan zen.\nBizitza.\nGirolamo Savonarola Predikarien Ordenako fraidea zen, eta 1491. urtean Florentziako San Marcos komentuko priore egin zuten. Oihartzun handia izan zuten Florentziako predikuek: bekatuez damutzeko eskatzen zien biztanleei, eta Ziro berri baten etorrera iragartzen. Karlos VIII.a Frantziako erregeak Italiako hiriak okupatu ondoren (1494), buruzagi nagusi geratu zen Florentzian, eta teokrazian oinarrituriko gobernu bat ezarri zuen hiri hartan. Guztiz berritu zituen konstituzioa, ekonomia eta justizia erakundeak, eta eguneroko ohiturak aldatzen saiatu zen (jai eta ospakizun profanoak debekatu zituen). Haren jokaera zuhur irmoak florentziarren banaketa ekarri, eta hiritarrak bitan banatu zituen: \"arrabbiati\" (\u00aberrabiatuak\u00bb, haren etsaiak) eta \"piagnoni\" (\u00abnegartiak\u00bb, haren aldekoak).\nKritika zorrotzak egin zizkion Alexandro VI.a Borgia aita santuari; hark Erromara deitu zion, eta, jaramonik egiten ez zionez, eskumikatu egin zuen aita santuak Savonarola. \"Arrabbiati\"-ek aita santuaren laguntza izan zuten, eta Savonarola preso hartu zuten San Marcosko komentuari eraso ondoren. Hiltzera kondenatu eta, bi jarraitzailerekin batera, hura urkatu eta su eman zioten, gero, hilotzari. Kristau-talde batzuek dohatsutzat eta santutzat ohoratu izan dute Savonarola."}
{"id": "272574", "revid": "28807", "url": "https://eu.wikipedia.org/wiki?curid=272574", "title": "Crazy Horse", "text": ""}
{"id": "272575", "revid": "512", "url": "https://eu.wikipedia.org/wiki?curid=272575", "title": "Fran\u00e7ois Villon", "text": "Fran\u00e7ois Villon, jaiotze izena Fran\u00e7ois de Montcorbier edo Fran\u00e7ois des Loges (Paris, 1431 - 1463 inguruan) frantses idazlea izan zen. Frantziako lehen poeta modernotzat hartu izan da.\nGuillaume de Villon irakasleari hartu zion abizena. Bizitza abenturazalea eta gorabehera handikoa izan zuen, ondo ezagutzen zituen gaizkileen ingurunea, nola Sorbonako giroa edo apaizena. 1455ean apaiz bat hil zuen emakume batek eragindako borrokan eta Paristik ihes egin behar izan zuen. Kondena barkaturik, sei hilabete geroago Parisa itzuli zen, baina berriro alde egin zuen, lagunekin batera egindako lapurreta bat zela eta. Handik harat bere bizitza gisako gertakarietan nahasia izan zuen. 1462an urkatzera kondenatu zuten baina barkatu zioten. 1463tik aurrera ez da haren aztarnarik aurkitu.\nVillonen obra hiru milaren bat ahapaldik osatua da. Bi lan nagusi ditu: \"Lais\" edo \"Petit Testament\" (1456, \u00abTestamentu Txikia\u00bb) eta \"Grand Testament\" (1462, \u00abTestamentu Handia\u00bb), zortzikoetan idatziak biak; inportantea da halaber \"L'Epitaphe Villon\", \"Ballade des pendus\" deitua (1463, \u00abUrkatuen balada\u00bb), hamarrekoetan idatzia. Haren obran lirismoa eta arrunkeria, Amabirjinarekiko eraspena eta amodioa, fede sakona eta ezmoraltasun gordina nahasten dira; ahaltsuei oldartzen zaie, miseria-lagunekiko samurtasuna adierazten du eta, aldian aldian, malenkoniatsu eta isekari, gozo eta mendekari ere agertzen da.\nBizitza.\nPoeta gutxiri buruz esan daiteke, Villoni buruz esan daitekeen bezala, biografia kontuan hartu gabe ez dela haren obra ulertzen; eta Villonen biografiako datu gehientsuenak -eta ez dira asko- haren obrari esker ezagutzen ditugu. Obran zein bizitzan etengabe errepikatzen dira gai jakin batzuk: delituak, heriotza, Paris, erbestea. Dudarik gabe, bitxia da idazle honen irudia, bere obra tradizio askoren eta bere bizipenen emaitza duena.\nFamilia pobrean jaio zen, 1431 inguruan, eta Paris izan zuela sorlekua dio \"Testamentu\"-ko bertso batean:\nArteetako batxilerra egin zen 1449an, eta gai horretako lizentziaduna eta maisua urte batzuk geroago. Dirudienez, Francois de Montcorbier honek Guillaume Villon izan zuen babesle, Saint-Beno\u00eet-le-B\u00e9tourn\u00e9ko kapilaua. Gizon hark lagundu zion ikasketetan eta bultzatu zuen Elizan sartzera. Poetak, esker onez, \"Testamentua\"-ren hasieran dioenez, haren abizena hartu zuen, aita baino gehiago ere izan baitzen berarentzat.\nEzer gutxi dakigu Fran\u00e7ois Villon ikasleari buruz; titulu akademikoek ez zioten balio izan eliza-onurarik lortzeko, eta pobrea izan zen beti, berak sarritan gogoratzen duen bezala, batzuetan umore onez, minduta besteetan. Bestalde, Villonen bizimodua ez zen batere ereduzkoa izan: bere garaiko elizgizon asko bezala, tabernetan ibiltzen zen beti, emakumeez inguratuta bizi zen eta sarritan sortzen zituen istiluak eta liskarrak. Hori pentsarazten du 1456. urtean eman zioten barkamenezko gutun batean: errietaldi batean -Philippe Sermoise izeneko beste elizgizon bat hil zen-, labankada bat eman zioten ezpainean, eta betiko geratu zitzaion haren seinalea. Horrelaxe hasi zen -lehenago hasi ez bazen- poetaren gaizkile-bizimodua.\nParisa iritsi berria zenean -justiziatik ihesi joana zen-, lapurreta ausart batean parte hartu zuen: 1456ko abenduaren 24an, beste lagun batzuekin, Nafarroako Ikastetxean sartu, eta mila eta bostehun urrezko ezkutuz jabetu ziren. Gogotik saiatu arren, ez zituzten egileak aurkitu, baina hilabete batzuk geroago, 1457ko maiatzean, gaizkileetako batek -Guy Tabariek-, mozkor zegoela, taldekideen izenak eman zituen. Villonek ohorezko lekua omen zeukan taldean; Parisetik atera berria zen, eta aitorpenaren berri jakinda, ez zen hiriburura itzuli; gertaera horren bertsio poetikoa Villonek berak eman zuen bere \"Testamentu Txikia\"-n: Angers aldera irten zen maitemindua dagoelako. Poema idazten ari zela, gauez, kordea galdu omen zuen eta ez zen gertatuaz oroitzen...\nBerriz ere Parisetik kanpo, Karlos Orleansekoaren gortera abiatu zen, poetak babesten baitzituzten han, eta baita Siziliako errege Renato Anjoukoari agur egitera, hura ere mezenasa eta poeta baitzen. Dirudienez ez zuen arrakasta handirik izan, denbora gutxiren buruan Meungeko kartzelan baitzen, Orl\u00e9anseko apezpikuaren \u00ablaguntzari esker\u00bb; Thibaut d'Aussigny zen apezpiku hura, eta \"Testamentu Handia\"-ren hasieran gogor mintzatzen da Villon hari buruz. Espetxeratze honen zergatia ez da batere argia, baina baliteke arrazoi bat baino gehiago izatea: horietako bat poetaren bizimodu ibiltaria zen, komiko talde batean, eta ogibide hori gogor esetsi zuen elizak Erdi Aroan.\nBeste arrazoi bat, garrantzitsuena agian, poetak gaizkile-talde batekin zituen arazoak izan daitezke: Nafarroako Ikastetxeko lapurreta adiskide batzuen laguntzari esker egin ahal izan zen. Haien izenak ageri dira geroxeagoko auzietan, banda armatuetako kide izateaz salaturik, eta laster urkatu zituzten. Arrasko Itunaz geroztik (1435eko urria) ugaritu ziren Frantzian gaizkile-talde hauek, eta bizimodua ateratzeko beste modurik ez zuten soldadu lizentziadunek osatzen zituzten; harrapaketan aritzen ziren, lapurretan, iruzurrean, jokoan, amarruan, eta argota erabiltzen zuten. Villon Coquillards bandakoa zen; banda horrek hiru mila kide baino gehiago izan omen zituen, eta batzuk hiltzera kondenatu zituzten Dijonen 1455eko abenduaren 18an. Epaiketan, argoteko ehun esapide inguru argitu ziren; horri esker uler daitezke nahiko ongi Villonek 1455-1461 bitartean argot-hizkeraz idatzi zituen baladak. Espetxera kondenatua izateaz gainera, elizgizon zelako zituen pribilejioak galdu zituen Villonek. Espetxeko bizimodua ikaragarri gogorra behar zuen izan. Poetak oso gertu ikusi zuen heriotza, zeren, 1461ean libre geratu orduko -Luis XI.a Frantziakoa erregearen graziaz-, \"Testamentu Handia\" idazten hasi baitzen. Ordurako urkatuak ziren bere adiskide batzuk.\nParisa itzuli, eta berriz espetxeratu zuten, baina ez luzaroan, Nafarroako Ikastetxeari harrapakinaren bere partea itzultzeko agindua egin baitzuen. Ez zen hilabete pasa kondena horrez geroztik, eta berriz ere justiziaren eskuetan zegoen Villon, zauritu asko izan zen liskar batean sartu zelako eta bere gaizkile-historia luzeagatik, urkatuta hiltzera kondenatu zuten. Poetak barkamena eskatu zuelarik, epaia aldatu zioten: urkabearen ordez, hamar urtez Parisetik erbesteraturik bizi behar zuen.\nEz dago beste daturik Villoni buruz. Zenbaiten ustez, Ingalaterrako gortera alde egin zuen; beste batzuek uste dute monasterio batera erretiratu zela, eta erlijioan bizi izan zela hil zen arte. Nolanahi dela ere, batere aipamenik ez baitago, ezta beste obrarik ere, seguruenera 1463an erbesteratu eta handik gutxira hilko zen.\nVillonen lanak hil eta zenbait urte geroago argitaratu ziren; laster osatu zen elezahar bat haren inguruan -Fran\u00e7ois Rabelaisek, besteren artean, izan zuen zerikusirik horretan-, Villon poeta madarikatu, eroa eta trebea bihurtu zuena, erromantikoen etsenplu eta errebeldeen eredu.\nIdazlanak.\nTestamentuak poema narratibo luzeak dira; biak lotzen dira poetaren bizitzaren uneekin, poetak halaxe nahi izan balu bezala. \"Testamentu Txikia\", Nafarroako Ikastetxeko lapurretaren gau berean idatzi zuen, eta azaleko gaia maitasuna badu ere -maitasun lortezina-, azpiko gaia, benetakoa, diruaren kutxa da -lortezina hura ere-. Bi mailatan ulertu behar da beraz: literarioa (poeta-jauntxoak bere ondasunak banatzen ditu) eta benetakoa (Villonek iseka egiten dio ez daukanari). Bukaeran, poetak bere egiazko egoera onartzen du, miseria, gosea eta hotza.\n\"Testamentu Handia\"-n pertsonaiak eta emaitzak errepikatzen dira, eta antzera dago eraikia. Horrez gainera ordea, haren obraren antologia moduko bat da, kontakizunaren harian bestelako piezak txertatzen baititu -aspaldiko usadioa zen hori, eta Danteren edota Hitako artziprestearen obran aurkitzen dugu-. Baladak eta ahapaldi narratiboak aldizkatuz, emaitzen eta ondareen banaketa hasten da; zer utzi ez dakienean, balada bat eransten du. Etsaien eta lagundu ez diotenen satira gupidagabea da; hala ere, harritzekoa da nolako tonu-aldea dagoen sarrera (bizitza eta heriotzari buruzko hausnarketa), eta gainerakoaren artean, ironiak, burlak eta parodiak nagusitzen baitira.\nIzan ere, Villon bi aurpegiko poeta da: etengabe nahasten ditu iseka eta kritika, erretorika eta bat-batekotasuna; ez da harritzekoa beraz haren obrak bi alderdi izatea. Poesia gehienak frantsesez idatziak daude, baina, horrez gainera, bada lan-multzo txiki bat argot hizkeraz idatzia. Normala zen Villonek, elizgizon zenez gero, frantsesa edo latina hautatzea; alabaina, kultura-hizkuntza nagusia baztertu ez ezik, gaizkileek eta bizimodu txarreko jendeak erabiltzen zuten argotera jotzen du. Hizkuntza guztiz artifiziala da, hitz asmatu asko dituena, konnotaziozkoak, oso egoera jakinei dagozkienak.\nArgotez idatzitako baladak sei dira, eta, adituen aburuz, multzo homogeneoa osatzen dute, \u00abHeriotza, Zori eta Amodiozko Jokoak, edo Coquilleren Arriskuak\u00bb dei zitekeena. Orobat adituek diotenez, balada bakoitza gaizkile talde jakin bati dagokio: sarraila hausleak, hiltzaileak, amarrutsuak, faltsifikatzaileak, iruzurgileak eta diru zuritzaileak. Sei balada hauen zailtasuna ulertzeko kontuan hartu behar da hiztegia oso iluna dela, besteak beste Coquilleko auzira arte ez zelako dokumentatu; hizkuntza mintzatutik eratorriko hitz elkartuak izan ohi dira, badira genero-aldaketak, kalko morfologikoak, gurutzaketa, desbideratze semantikoak etab. Baina, horrez gainera, hiru irakurketa maila bereiz daitezke: aurrenekoa lapurreta, tortura eta urkabeari dagokio; bigarrena, joko, iruzur, amarruei; azkena maitasunezko iruzurrari -dudarik gabe, maitasun homosexuala, eta horixe bide da obraren esanahi ezkutua-. Hiru maila horien arteko jokoa sei baladetan barrena luzatzen da, eta adierazle eta adierazi arteko harreman konplexu bat sortzen dute, elkarren gainean oinarritzen baitira eta gehienetan ezin itzulizkoak diren hitz-jokoetan.\nVillonen lanen zerrenda egitekotan, roman galdu bat gogoratu behar da, poetak berak aipatzen duena: \"Romant du Pet-audiable\" deritza, eta Parisko Unibertsitatean 1453. urte inguruan izan ziren istiluak kontatzen ditu; dirudienez, urte horiexetan idatzia da. Forma heroiko-komikoa zuen, elementu alegorikoekin, eta usadiozko eskemak erabiltzen bide zituen (zortziko parekatuak).\nVillon bere garaiko literatura tradizioaren barruan bizi zen, nahiz eta baduen halako itxura moderno bat. Bi Testamentuak genero jakin baten baitakoak dira: \"esatea\" da genero hori, eta sarritan aurkitzen da XV. mendeko literatura erromanikoetan. Genero honetako lanek ez zuten musika-laguntzarik izaten, eta ez ziren kantatzen; normalean, bi edo hiru errimako zortzikoez daude osatuak, garai bereko Gaztelako kantutegiak bezalaxe.\nEdukiari dagokionez, Erdi Aroko tradizioari dagozkio Villonen bi obra nagusiak; tradizio horren erakusgarri bikainak daude XIII. mendeko trobadoreen artean. Obra horietan baladak tartekatzea ere ez zen gauza berria, aldiz, ohiko gauza zen Villonen garaian. Orobat garai hartakoak gaiak dira, baliabideak, ahapaldi motak, etab.\nAlabaina, karikaturen indarra, pasadizo, gertaera jakin baten gainean oinarriturik; irudiak eta metaforak, guztiz ahaltsuak; eguneroko bizitzatik hartutako irudiak -atsoak sutondoan, emakumea ispiluaren aurrean, hilotza urkabetik zintzilik-. Umorea, parodia eta antifrasi etengabeen gainean eraikia, horrek guztiak argi erakusten du Villonek literatura tradizioa menderatu eta gainditu zuela erretorika klasikoa eta bere bizipenak bateratuz."}
{"id": "272576", "revid": "512", "url": "https://eu.wikipedia.org/wiki?curid=272576", "title": "Joseph Esherick", "text": "Joseph Esherick (Filadelfia, Pennsylvania, AEB, 1914ko abenduaren 28a - 1998ko abenduaren 17a) estatubatuar arkitektoa izan zen.\nBiografia.\nPennsylvaniako Unibertsitatean egin zituen arkitekturako ikasketak. George Howerekin hasi zen lanean Filadelfian, eta ondoren Kaliforniara aldatu zen, 1946. urtean. Kalifornian bere estudioa zabaldu eta zenbait alorretako ikasketak egin zituen (matematika, multzoen teoria etab.), jakintza horiek bere lanera aplikatu ahal izateko.\nEshericken lanen artean aipagarriak dira teoria-lanak; haren ustez arkitekturan teoria jakin bati jarraitu behar zaio, gogoeta sakon eta arduratsu baten ondoren osaturiko teoria bat behar baitu arkitektoak. Eshericken teoriaren arabera, arkitektoak inolako aurreiritzirik gabe lan egin behar du, era guztietako irtenbideak kontuan hartu behar ditu. Bestalde, bigarren mailan jartzen du edertasuna, hura lortzeko nahitaez utzi behar baitira alde batera erabiltzailearen arazoak. Bestalde, Pennsylvaniako Unibertsitatean egindako ikerketen ondorioetan erabiltzaileak proiektuan parte hartzea beharrezkoa dela ikusi zuen Esherickek; arkitektoaren zeregin nagusia bezeroari egokituriko eremu bat osatzea da haren ustez, eta arkitekturak erabilera aldatzeko eta molde berriak hartzeko prestatuta behar du egon, baina eremu horiek erabat balioanitzak bihurtu gabe, gizabanakoaren eguneroko zereginen kalterako bailitzake hori."}
{"id": "272577", "revid": "96586", "url": "https://eu.wikipedia.org/wiki?curid=272577", "title": "Juan Garc\u00eda Ponce", "text": "Juan Garc\u00eda Ponce (M\u00e9rida, Yucat\u00e1n, 1932ko irailaren 22a - Mexiko Hiria, 2003ko abenduaren 27a) mexikar idazle, itzultzaile eta arte-kritikaria izan zen.\n\"El canto de los grillos\" (1954, \"Kilkerren kantua\") antzerki-lanarekin hasi zen ospea irabazten, baina harrezkero, hainbat genero landu zituen, adibidez eleberria, ipuina, saiakera, etab. Bere lan gehienetan sorterriko aberatsen bizimodua deskribatu zuen. Eleberri aipagarriak ditu, besteak beste, \"Figura de paja \"(1964, \"Lastozko irudia\"), \"La casa\" \"en la playa\" (1966, \"Hondartzako etxea\"), \"La presencia lejana\" (1968, \"Urrutiko presentzia\"), \"La invitaci\u00f3n\" (1972, \"Gonbita\"), \"El nombre olvidado\" (1970, \"Izen ahantzia\"), \"El libro\" (1978, \"Liburua\"), \"Inmaculada o los placeres de la Inocencia\" (1989). Saiakeren artean azpimarratzekoak dira \"La aparici\u00f3n de lo invisible\" (1968, \"Ikusezinaren agerpena\") eta \"Las huellas de la voz\" (1982, \"Ahotsaren arrastoak\"); Mexikon Robert Musil ezagutarazi zuen \"El reino milenario \"(1979,\" Milaka urteko erresuma\"); \"Ante los demonios \"(1993, \"Deabruen aurrean\"); \"La errancia sin fin: Musil, Borges, Klossowski\" (1981, \"Amaigabeko noraeza: Musil, Borges, Klossowski\"). Marcuseren lana itzuli zuen eta Pierre Klossowskiren lanen itzulpena eta komentarioak egin zituen (\"Teolog\u00eda y pornograf\u00eda: PK en su obra: una descripci\u00f3n\"; 1975, \"Teologia eta pornografia: PK bere obran: deskribapena\").\nObra.\nIa genero guztiak landu ditu: ipuina, eleberria, drama, saiakera, literatura-kritika... Bere obra osoan erotismoak garrantzi handia du.\nItzulpenak.\nLiburu hauek espainiaratu ditu:"}
{"id": "272578", "revid": "1545", "url": "https://eu.wikipedia.org/wiki?curid=272578", "title": "Martin Guilbeau Oiartzabal", "text": ""}
{"id": "272579", "revid": "6327", "url": "https://eu.wikipedia.org/wiki?curid=272579", "title": "Martin Guilbeau Doyarzabal", "text": ""}
{"id": "272580", "revid": "336", "url": "https://eu.wikipedia.org/wiki?curid=272580", "title": "Fernando M\u00e9ndez-Leite", "text": "Fernando M\u00e9ndez-Leite Serrano (Madril, Espainia, ) espainiar zinema-zuzendaria da.\nBiografia.\nZuzenbide-ikasketak egin zituen Madrilgo Unibertsitate Complutensean, eta zinema-ikasketak Zinemako Eskola Ofizialean, Madrilen bertan.\n1967an Espainiako Telebistan hasi zen lanean, zuzendari-laguntzaile gisa. Bien bitartean, film-kritikak idatzi zituen zenbait egunkari eta aldizkaritan. 1968-1981 bitartean zinemaren teoria, zuzendaritza eta historia erakutsi zuen Valladolideko Unibertsitateko Zinema Katedran.\n1980an egin zuen debuta zinema-zuzendari gisa: \"El hombre de moda\" (Modako gizona). 1986an Espainiako Ministro Batzordeak Zinemagintza eta Ikus-entzunezko Arteen Institutuko zuzendari nagusi izendatu zuen, Pilar Mir\u00f3ren ordez. Dena dela, 1988an karguaren dimisioa aurkeztu zuen, Kultura Ministerioarekin izan zituen tirabirengatik.\n1989an Espainiako Telebistan lanean hasi zen berriro. 1992an Donostiako Zinemaldiko zuzendaritza eskaini zitzaion, baina ez zuen onartu. 1994an \"La Regenta\" filma egin zuen telebistarako, eta urte horretan bertan Madrilgo Zinema Eskola sortu berriaren zuzendari hautatu zuten.\nBestalde, zinemari buruzko bi liburu idatzi ditu: \"Historia del cine espa\u00f1ol en cien pel\u00edculas\" (1985, \"Espainiako zinemaren historia ehun filmetan\") eta \"Argentina en el cine espa\u00f1ol\" (1993, \"Argentina Espainiako zineman\")."}
{"id": "272581", "revid": "336", "url": "https://eu.wikipedia.org/wiki?curid=272581", "title": "Eugeni d'Ors", "text": "Eugenio d'Ors Rovira (Bartzelona, 1881eko irailaren 28a - Vilanova i la Geltr\u00fa, 1954ko irailaren 25a ) Kataluniako filosofo eta idazlea izan zen.\nBiografia.\nZuzenbidea eta filosofia ikasi zituen Bartzelonan, Parisen eta Madrilen. XX. mendearen hasieran Katalunian sortu zen \"noucentisme\" kultura higikundearen teoriko nagusia izan zen. Haren lan aipagarriena artea, politika, literatura eta beste gai askori buruzko glosa, iruzkin, saiakera eta kontakizun-bilduma bat da (\"Glossari\", 1906), geroago gaztelaniaz jarraitu zuena \"Nuevo glosario\" (1921-30) eta \"Nov\u00edsimo glosario\" (1934-35) liburuetan. \"X\u00e8nius\" ezizenez izenpetu zituen lan asko. D\u00b4Orsek klasizismoaren proportzioa eta lainotasuna hobetsi zituen modernismoaren gehiegikeria dionisiakoaren aurrean. Kataluniako Mankomunitatean kargu batzuk izan ondoren (1917-20), katalanismoarekin hautsi eta espainiar zentralista baten alde egin zuen. 1927an Real Academia Espa\u00f1olako kide izendatu zuten, eta beste kargu batzuen artean, Madrilgo Unibertsitateko kulturaren historiako irakaslea (1933) eta Espainiako Institutuko idazkaria (1937) izan zen. D\u00b4Orsen teoria filosofikoa \"El secreto de la filosof\u00eda\" (1947) liburuan jasoa dago, eta arteari buruzko liburu nagusiak \"Tres horas en el museo del Prado\" (1922) eta \"Lo barroco\" (1936) ditu. Beste obra batzuk: \"La ben plantada\" (1911), \"Gualba la del mil veus\" (1935)."}
{"id": "272582", "revid": "56334", "url": "https://eu.wikipedia.org/wiki?curid=272582", "title": "Prerrafaelismo", "text": "Prerrafaelismoa Ingalaterran, XIX. mendearen erdialdean, sorturiko mugimendu piktoriko eta poesia-eskola izan zen. Mugimenduko kideek, Anaidi Prerrafaelita delako elkartean bildurik, Errege Akademiako margolaritza historikoaren irudimen urriaren eta artifizialtasunaren aurreko erreakzio gisa, margolaritzaren bidez moral berri bat eta egiatasuna aldarrikatzen zuten.\nGarapena.\n1848an pintore gazte batzuek \"Pre-Raphaelite Brotherhood\" anaidia sortu zuten, Rafaelen aurreko pintura italiarraren xalotasuna berpiztu nahirik. Mugimendu horren sortzaile nabarmenenak William Hunt, John Millais eta, batez ere, Dante Rossetti ziren.\nAkademizismoaren eta garai hartako konbentzionalismoaren pseudoklasizismoaren aurka, izadian zuzenki oinarrituriko artea berreskuratu nahi zuten. Zehaztasuna eta teknika-argia erabiltzen zuten beren koadroetan, doitasunaren eta seriotasun moralaren zerbitzutan. Prerrafaelisten obren gaiak askotarikoak ziren: erlijiozkoak, Erdi Arokoak eta burgesiaren etxe barneko eszenak. Hasieran, jendeak eta kritikak ez zuen onartu prerrafaelisten obra eta Charles Dickensek gogor kritikatu zituen. John Ruskinek, ordea, haien alde idatzi zuen.\nPrerrafaelismoaren aitzindarien taldea higikundea sortu eta berehala desegin zen, 1854 inguruan hain zuzen. Tarte horretan, dena den, \"The Germ\" aldizkaria argitaratu ahal izan zuten 1850ean. Prerrafaelismoak, baina, beste zenbait artistengan eragin nabaria izan zuen, hala nola William Dyce eta Ford Madox Brownengan. Mugimenduko azken kidea Edward Burne-Jones izan zen, Rossettiren dizipulua. Lehen belaunaldiaren ezaugarri aipagarrienak bizitasuna eta freskotasuna izan baziren, bigarren belaunaldiak sentsualitatera eta erromantizismo mistikora jo zuen gehiago.\nPrerrafaelismoak eragin handia izan zuen XIX. mendearen bukaerako arte-mugimenduetan, modernismotik sinbolismora, William Morris, Walter Crane eta Aubrey Beardsley pintoreak, besteak beste, hartan oinarritu baitziren.\nEzaugarriak.\nPrerrafaelistek kultura ofizialaren akademizismotik, victorianismoaren garbizalekeriatik eta gizarte industrialaren gaitzetatik ihes egiteko bide bat aurkitu nahi izan zuten, eta Rafael margolari italiarraren aurreko pintura estiloen xalotasuna berreskuratzea eta bat-batekotasuna ikusi zituzten, hain zuzen, beren helburua lortzeko bide egokitzat. Baina Rafaelen estiloa itsu-itsuan imitatzea baino, Rafaelen eta haren aurreko margolarien naturaltasunarekin bat egitea zen prerrafaelisten nahia, eta horrela, naturaltasun hori lortzeko ahaleginean errealismo xehera jo zuten. Beraz, joera anbiguoa zuten, nolabait esateko, eta hala erakusten dute beren obretan erabilitako gaiek ere. Izan ere, batzuetan burgesiaren gustuko gaiak erabili zituzten, herrikoiak besteetan, gai historikoak batzuetan eta baita erlijiosoak ere."}
{"id": "272584", "revid": "96586", "url": "https://eu.wikipedia.org/wiki?curid=272584", "title": "Andrei Sakharov", "text": "Andrei Dmitrievitx Sakharov (; Mosku, Sobietar Batasuna, 1921eko maiatzaren 21a - \"ibidem\", 1989ko abenduaren 14a) fisikaria izan zen.\nBizitza.\nAita fisikaria zuen eta, hark bezala, fisika-ikasketak egin zituen Moskun. 1947an doktore-titulua eskuratu zuen eta 1953an Zientzien Errusiar Akademiako kide egin zuten. Urte horretan Sobietar Batasunaren lehen hidrogenozko bonba prestatzen parte hartu zuen, eta zientzialari gorenen ohoreak jaso zituen. 1961. urtean, ordea, Nikita Khrustxoven planen aurkako iritziak eman zituen, hidrogeno bonbak ekar zitzakeen ondorio kaltegarriak zirela eta, eta 1964an T. D. Lysenko biologoaren teorien aurkako mugimenduaren buru bihurtu zen.\n1968an \"Aurrerapena, elkarbizitza eta askatasun intelektuala\" saiakera argitaratu zuen Sobietar Batasunetik kanpo. Lan horretan, arma nuklearrak gutxitzea eskatzeaz gainera, sistema kapitalista eta sistema komunista, sozialismo demokratiko baterantz elkartzeko asmoak agertu zituen. 1970an Giza Eskubideen Komitea sortu zuen.\n1971. urtean Jelena Georgievna Bonner giza eskubideen aldeko militantearekin ezkondu zen. Sobietar Batasuneko gobernuarekiko harremanak guztiz txartu ziren, eta zentsura ezarri zioten agintariek. 1975ean Bakearen Nobel saria eman zioten, eta 1980-1985urte bitartean gobernuarekin zituen desadostasunak zirela eta, Gorkin bizitzera derrigortu zuten. 1984an emaztea eraman zuten Gorkira eta kondekorazio guztiak kendu zizkioten Sakharovi. 1986. urtearen amaieran, aske utzi zituen biak Gorbatxoven gobernuak.\nBere bizitzako azken urteetan Sobietar Batasunean erreforma sakonen premia defendatu zuen."}
{"id": "272585", "revid": "28807", "url": "https://eu.wikipedia.org/wiki?curid=272585", "title": "Andrei Dimitrievitx Sakharov", "text": ""}
{"id": "272586", "revid": "512", "url": "https://eu.wikipedia.org/wiki?curid=272586", "title": "Jean Tinguely", "text": "Jean Tinguely (Friburgo, 1925eko maiatzaren 22a - Berna, 1991ko abuztuaren 30a) suitzar eskultorea izan zen. Espazioaren eta mugimenduaren arteko erlazioaz arduratu zen bereziki bere eskultura-lanetan. 1941-1945 bitartean Basileako Arte Ederretako eskolan ikasi zuen. Pintura utzi ondoren, 1953an Parisen kokatu zen eta 1954-1955 urteetan \"M\u00e9tam\u00e9caniques\" izeneko eskultura mugikorrak, roboten antzeko irudiak, aurkeztu zituen. Ondoren pintura-makinez (\"Machines \u00e0 peindre\") arduratu zen eta 1959an, Parisko lehen Bi Urtekoan, lastertasun handiz 40.000 koadro desberdin, pintura abstraktuaren moldekoak itxuraz, egin zituen makina aurkeztu zuen. 1960an, lehertu ondoren suntsituko zen makina bat aurkeztu zuen New Yorkeko Arte Modernorako museoan (\"Homage to New York\"); ez zuen halako arrakastarik izan, baina une labur batean ikuskizun handia eskaintzen zuten lan horietan segitu zuen; materiaren ezereztea irudikatzen zuen suntsitze hura arrakastaz aurkeztu zuen \"Study for an End of the World\" (\"Munduaren akaberarako ikerlana\") obraren bidez. Ondorengo urteetan mugimenduan oinarrituriko eskulturak, ez hain suntsitzaileak, egin zituen. Jean Tinguely artearen eta makinen munduak hurbiltzen saiatu zen eta, era berean, ikusleak artelanean kide bihurtu zituen, asmatu zituen tramankuluen mugimenduen erabilera haien esku utzi baitzuen askotan."}
{"id": "272587", "revid": "336", "url": "https://eu.wikipedia.org/wiki?curid=272587", "title": "Elegia", "text": "Elegia kexua, deitorea gaitzat duen poesia-lana da. Berez, pertsonaia publiko baten, adiskide baten edo pertsona maite baten heriotza deitoratzen du; hortik giza hilkortasunari buruzko hausnarketa zabala izatera igaro da.\nHala ere, literatura klasikoan elegiazko neurrian idatzitako lana zen besterik gabe (daktilo hexametroa eta pentametroa txandakatzen dituena), eta gaiari zegokionez ez zuen mugarik; literatura moderno batzuetan ere, Alemaniakoan esate baterako, elegia hitza neurriari dagokio batez ere, poemaren edukiari baino areago. Hala, Rainer Maria Rilkeren \"Duineser Elegien\" famatua (\"Duinoko Elegia\"), ez da deitorezkoa; bertan, poetak agertzen du balio espiritualen bilaketa, unibertso arrotz batean. Ingeles literaturan, ordea, XVI. mendeaz geroztik, elegia hitzak deitorezko poema esan nahi du, eta poetak aukeratutako edozein metrotan idatzia izan daiteke.\nLiteratura modernoan elegiak garrantzizko lekua du. Elegia aipagarrienak A.E. Housmanen \"To an Athlete Dying Young\" (\"Gazte hiltzen ari den atleta bati\"), W. H. Audenen \"In Memory of W. B. Yeats\" (\"W. B. Yeatsen oroitzapenez\"), E. E. Cummingsen \"My Father Moved through Dooms of Love\" (\"Aita maitasunaren galbidean ibili zen\"), eta John Peale Bishopen \"Hours\" (\"Orduak\", F. Scott Fitzgeraldi buruz)."}
{"id": "272588", "revid": "65203", "url": "https://eu.wikipedia.org/wiki?curid=272588", "title": "Astrud Gilberto", "text": "Astrud Gilberto (Salvador, - Filadelfia, 2023ko ekainaren 5a) brasildar abeslaria izan zen.\nBiografia.\nBahian jaioa izan arren, oso gazte zela Rio de Janeirora aldatu zen bere familia. 1963. urte inguruan hasi zen musikaren mundua ezagutzen, eta hurrengo urtean lortu zuen bere karrerako lehen arrakasta, mundu osoan ospetsu egin zuena, Stan Getz jazzeko amerikar musikagileak, Jo\u00e3o Gilbertok (garai hartan senarra zuen Astrud Gilbertok) eta Ant\u00f4nio Carlos Jobimek elkarrekin grabaturiko disko bati esker. Hiru musikagileek disko hartan sartu zuten gerora mundu guztian ezaguna egin den \"Garota de Ipanema\"; (Ipanemako neskatxa) abestia, eta Getzi abesti haren parte bat ingelesez abestuko zela bururatu zitzaiolarik, Astrud Gilbert aukeratu zuten pasarte hura abesteko. Astrudek ez zuen esperientziarik abeslari gisa, eta zenbaiten ustez halabehar hutsez aukeratu zuten bera, baina haren ahots epel magikoa mundu osoan egin zen ezaguna. \"Ipanemako neskatxa\" abestiari Grammy saria eman zioten 1964an eta \"Getz/Gilberto\" diskoa aukeratu zuten urteko diskorik onena. Harrezkero bakarkako saioak egin zituen Astrud Gilbertok 1965ean \"The Astrud Gilberto Album\" eta \"The Shadow of Your Smile\" diskoekin, eta 1970eko hamarraldian musika idazten hasi zen. Hurrengo hamarraldietan hainbat bira eta disko egin zituen."}
{"id": "272589", "revid": "58701", "url": "https://eu.wikipedia.org/wiki?curid=272589", "title": "Leopoldo Lugones", "text": "Leopoldo Lugones (Rio Seco, C\u00f3rdoba, 1874ko ekainaren 13a - Buenos Aires, 1938ko otsailaren 18a) argentinar poeta izan zen. Herrialdeko idazle handiena izan zen bere garaian eta eragin handia izan zuen ondoko idazle gazteengan, Jorge Luis Borgesengan, esate baterako.\nBiografia.\nSozialista zen eta 1897an \"La Monta\u00f1a\" izeneko egunkaria sortu zuen Buenos Airesen. Literatura-alorrean, Rub\u00e9n Dar\u00edo nikaraguar poetak gidatzen zuen talde modernistako kide izan zen eta poema-bilduma garrantzitsu bat eman zuen \"Las monta\u00f1as de oro\" izenpean (1897, \u00abUrrezko mendiak\u00bb). \"Los crep\u00fasculos del jard\u00edn\" (1905, \u00abLorategiko arratsak\u00bb) eta \"Lunario sentimental\" (1909, \u00abIlargi-almanaka sentibera\u00bb) bildumak argitaratu zituen ondoko urteetan.\n1911-1914 urteetan Parisen bizi izan zen, eta hasierako sozialismotik joera nazionalista baterantz jo zuen, estetika modernista nazio-gaietara loturiko errealismo bihurtu zen neurrian. Aldaketa erabatekoa izan zen bere \"El libro de los paisajes\" (1917, \u00abIkuspegien liburua\u00bb).\n\"Cuentos fatales\" (1924, \u00abPatuaren ipuinak\u00bb) ipuin bilduman eta \"El \u00e1ngel de la sombra\" (1926, \u00abItzalpeko aingerua\u00bb) obran nazio-gaiak erabili zituen. Argentinako Hezkuntza Batzordeburu izan zen 1914-1938 urteetan eta Argentinako ordezkari Nazioen Ligan 1924an. Greziako kultura klasikoa ikasi eta landu zuen eta \"Iliada\" eta \"Odisea\" gaztelerara itzuli zituen."}
{"id": "272590", "revid": "336", "url": "https://eu.wikipedia.org/wiki?curid=272590", "title": "Indro Montanelli", "text": "Indro Montanelli (Fucecchio, Florentziako probintzia, Italia, 1909 - Milan, Italia, 2001) italierazko kazetaria eta historialaria izan zen.\nBizitza.\nFlorentziako Unibertsitatean eta Sorbonan egin zituen ikasketak. Azken horretan, zientzia politikoetan eta zuzenbidean lizentziatu zen. Historia-ikasketak Alemanian osatu zituen. 1939-1972 urte bitartean \"Il Corriere della Sera \"aldizkarian zutabeak idatzi zituen. Gerrako berriemaile gisa, bi fronteetan izan zen Bigarren Mundu Gerran, eta orobat izan zen Espainiako Gerra Zibilean; Espainiara iritsi zenean faxisten aldeko zen, baina gerran ideologia aldatu zuen.\n1974an, ideologia-ikuspegia aldatu zuenez gero, ordu arteko aldizkaria utzi eta \"Il Giornale nuovo \"sortu zuen Milanen. Sortu zenetik bertatik terrorismoa salatu zuen, bai ezkerreko terrorismoa bai eskuinekoa. Horren ondorioz, 1977an Brigada Gorrietako bi kidek zortzi tiro eman zizkioten hanketan, baina bizirik irten zen; handik urte batzuetara, eraso zutenek antolatutako erakusketa batera joan zen Milango espetxera.\n1994. urte arte izan zen Montanelli \"Il Giornale\"ko zuzendari. Urte horretan dimisioa eman zuen, ez baitzegoen ados Silvio Berlusconi enpresa-gizonarekin. Ondoren, egunkari berri bat kaleratu zuen, \"La Voce \"(1994), baina denbora gutxira desagertu egin zen arazo ekonomikoak zirela-eta. 1996an Asturiasko Printzearen saria eman zioten."}
{"id": "272592", "revid": "512", "url": "https://eu.wikipedia.org/wiki?curid=272592", "title": "M\u00e1rcio Souza", "text": "M\u00e1rcio Souza (Manaus, Amazonas, Brasil, 1946ko martxoaren 4a) brasildar eleberrigile, antzerkigile eta zinemagilea da.\nBiografia.\nGizarte-zientzietako ikasketak egin zituen, Sao Paulon, baina bukatu gabe utzi zituen. Jaioterrira itzuli eta zinema-kritika egiten hasi zen \"O Trabalhista\" egunkarian. Geroxeago Manauseko beste egunkari batzuentzat lan egin zuen. 1967an, bere zinema kritikak bilduta, \"O mostrador do sombras\" liburua argitaratu zuen.\nZinemarako zuen zaletasunak bultzatuta, \"Boca do Lixo\" mugimenduan parte hartu zuen, eta zenbait film zuzendu zituen, adibidez \"A Selva\", Ferreira de Castrok Amazoniari buruz idatzitako eleberri baten egokitzapena. Antzerkigile gisa, bere eskualdeko egoeraren berri ematen zuten obrak idatzi zituen: \"Zona Franca, mi amor,\" \"A Paix\u00e3o de Ajuricaba,\" \"A maravilhosa hist\u00f3ria do sapo Tar\u00f4-Bequ\u00ea,\" \"Diro\u00e1, o elogio da pregui\u00e7a.\" Bertako kulturari buruzko azterketa ironiko bat ere egin zuen \"A express\u00e3o amazonense do colonialismo ao neo-colonialismo\" saiakeran. Idazle gisa, \"Galvez, o imperador de Acre\" eleberriak hiri haren konkistaren kontakizun lotsagabea eman zion ospea.\nBeste lan aipagarri batzuk: \"Organiza\u00e7\u00e3o sil\u00eancio\" (1964), gobernu militarren kontrako erreakzioari buruzkoa; \"Mad Maria\" (1987), Madeira-Mamor\u00e9 errepidearen (\"inondik inora doan errepidea\") eraikuntzari buruzkoa."}
{"id": "272594", "revid": "512", "url": "https://eu.wikipedia.org/wiki?curid=272594", "title": "Joseph Fouch\u00e9", "text": "Joseph Fouch\u00e9 (Le Pellerin, Frantzia, 1759ko maiatzaren 21a - Trieste, 1820ko abenduaren 25a) frantses politikaria izan zen.\nBiografia.\nOratoriako ikasle eta ondoren irakasle izan zen; 1789an iraultzarekin bat egin zuen. Konbentzioan hautetsia izan zen (1792), La Montagneko diputatuekin batera eta erregearen heriotzaren aldeko botoa eman zuen. Lyongo federalisten eta erregezaleen matxinada zapaltzera bidali zuten, Izu Handia antolatu zuen, eta \"Lyongo metrailatzaile\" izengoitia jarri zion jendeak. Gizon zitala zen, Iraultzaren ondorengo II. uteko Thermidor-eko kolpea (1794ko uztailaren 27a) bultzatu zutenetakoa; hala ere Thermidoreko Konbentziotik baztertua izan zen, atxilotua eta ondoren amnistiatua.\nBarrasi esker Poliziako ministro izendatu zutelarik (1799), Brumaireko 18ko estatu-kolpea prestatzeko, Bonaparteren esku jarri zuen Frantzia osoan antolatu zuen espioi sarea. Talleyrandek Otrantoko duke (1809) eta probintzia iliriarretako gobernari izendatu zuen.\nPoliziako ministro izan zen Ehun Egunetan, behin-behineko gobernukide izendatu zuten Waterlooko guduaren ondoren eta Borboien itzulera prestatu zuen. Poliziako ministro izan zen berriro eta Dresden (1815) enbaxadore izendatu zuten. 1816ko legearen ondorioz, erregea hil zutenen artekotzat zigorturik, Pragan eta Linzen egon zen, eta austriar egin zen; azkenean Triestera erretiratu zen."}
{"id": "272595", "revid": "96586", "url": "https://eu.wikipedia.org/wiki?curid=272595", "title": "Pedro G\u00f3mez Valderrama", "text": "Pedro G\u00f3mez Valderrama (Bucaramanga, Kolonbia, 1923ko otsailaren 13a - 1992ko maiatzaren 7a) gaztelania idazlea, kazetaria eta diplomatikoa izan zen.\nBizitza.\nZuzenbidea eta Zientzia Politikoak ikasi zituen Bogotan, Londresen eta Parisen. Kolonbian hainbat kargu publikoren ardura izan zuen bere esku, eta diplomatiko gisa ere nabarmendu zen atzerrian, baina letren alorrean da, batez ere, ospetsua, bera baita \"Mito\" aldizkariaren belaunaldiaren idazle nagusietako bat. Aldizkari horren sorreran parte hartu zuen 1955. urtean, eta aldizkari hartan eman zituen argitara bere lan aipagarriak, garai hartako kolonbiar idazle handienenekin batera, harik eta 1962. urtean aldizkaria desagertu zen arte. \"Mito\"ren inguruan sorturiko mugimenduko kide gisa, kolonbiar literaturan \"aldaketa\" kontzeptua praktikan jartzen ahalegindu zen G\u00f3mez Valderrama.\nIdazle nekaezina izan zen, eta artikuluez gainera, hainbat ipuin, saiakera eta eleberri idatzi zituen bere karreran. Bereziki nabarmentzekoak dira G\u00f3mez Valderramaren ondoko obra hauek: \"Muestras del diablo\" (1958,\" Deabruaren erakusketak\"), \"El Retablo de Maese Pedro\" (1967,\" Maese Pedroren erretaula\"), \"La procesi\u00f3n de los ardientes\" (1973,\" Sutsuen prozesioa\"), \"Invenciones y Artificios\" (1975, \"Asmakizunak eta tramankuluak\"), \"La otra raya del tigre\" (1977,\" Tigrearen beste marra\") eta \"La Nave de los Locos\" (1984,\" Eroen ontzia\")."}
{"id": "272596", "revid": "46380", "url": "https://eu.wikipedia.org/wiki?curid=272596", "title": "Sean Scully", "text": "Sean Scully (Dublin, 1945eko ekainaren 30a) irlandar margolaria da.\nCroydon College of Art eskolan, Newcastle Unibertsitatean, eta Harvarden egin zituen ikasketak. 1973-1975 bitartean Chelsea School of Arten eta Londresko Unibertsitateko Goldsmith Collegen lan egin zuen irakasle gisa. Bien bitartean bakarkako bere lehen erakusketa egin zuen, Rowan Galleryn (1973). Lehen aldi figuratibo kaligrafiko baten ondoren, 1970eko hamarraldiaren hasieran abstrakziora egin zuen, Pollocken eta Mondrianen argitasun plastikoaren eraginpean. Denbora horretan sareta modukoak egiten jarraitu zuen, lerro diagonalekin, gainaldeari eta sakontasunari buruzko hausnarketa moduan. 1975ean Estatu Batuetara joan zen eta eskolak eman zituen Princeton Unibertsitatean. Erakusketak egin zituen Santa Monicako Torutue Galleryn (1975), eta New Yorkeko Buffy-Gibbsen. 1974tik aurrera halako kromatismo itzaltsu bat agertu zen bere obran, eta bere konposizioak estatikoagoak eta zorrotzagoak egin ziren: \"gotorleku koadroak\" ziren. 1980ko hamarraldian pintzelkada lodiak eta era askotako egiturak eta koloreak erabiliz hasi zen margotzen. Scullyk \"marra\" erabili du bere obra osoaren ezaugarri nagusitzat, mendebaldeko kulturaren topiko bat delako, eta kultura horri buruzko gogoeta egiten saiatzen da marraren bidez."}
{"id": "272597", "revid": "46380", "url": "https://eu.wikipedia.org/wiki?curid=272597", "title": "Man\u00e8s Sperber", "text": "Man\u00e8s Sperber (Zablotov, Polonia, 1905eko abenduaren 12a - Paris, 1984ko otsailaren 5a) frantses filosofoa, soziologoa eta idazlea izan zen.\nLehen Mundu Gerraren hasieran, Vienara joan zen bizitzera bere familiarekin, eta han hasi zen filosofia ikasten eta marxismora hurbiltzen. Judu gazteen organizazioetan aritu zen lanean lehenbizi, eta alderdi komunistan ondoren. 1937an alderdia utzi eta totalitarismoaren kontrako borroka hasi zuen. Teoriari dagokionez, bere inspirazioak zerikusi handia du Alfred Adlerrekin. 1926an hari eskaini zion bere lehenengo saiakera, \"Alfred Adler, l'homme et sa th\u00e9orie\" (\"Alfred Adler, gizona eta bere teoria\").\n1927. urteaz geroztik filosofia eta soziologia ikasi zuen Berlinen, baina juduen kontrako esetsaldiak zirela-eta, Parisa ihes egin behar izan zuen (1934). Sperberren lanak hiru atal ditu: psikologia- eta filosofia-saiakerak, ideologia totalitarioen kontra egiten dutenak, hala nola \"Analyse de la tyrannie\" (1938, \"Tiranokeriaren analisia\"), \"Sept questions sur la violence \"(1972, \"Indarkeriari buruzko zazpi auzi\"); eleberriak, \"Qu'une larme dans l'oc\u00e9an \"(1961, \"Malko bat ozeanoan\", trilogia), \"Les Porteurs d'eau\" (1974, \"Ur eramaileak\"), \"Le Pont inachev\u00e9\" (1975, \"Zubi bukatu gabea\"), \"Au-del\u00e0 de l'oubli\" (1977, \"Ahanzturatik haratago\") autobiografiak, haurtzarotik 1948. urtea bitarteko aldia hartzen dutenak."}
{"id": "272598", "revid": "58701", "url": "https://eu.wikipedia.org/wiki?curid=272598", "title": "G\u00e9rard Blanchard", "text": "G\u00e9rard Blanchard (Forez, Frantzia, 1927 - 1998ko abuztuaren 26a) tipografo, grafista, idazle eta marrazkilari frantsesa izan zen.\nBiografia.\n\"Rencontres internationales de Lure\" elkarteko lehendakari izan zen urte askoan. Elkarte horretan tipografoak, grafistak, inprimatzaileak, kazetariak biltzen dira. Elkarteak urtero astebeteko saioak antolatzen ditu mundu osotik joandako gai horren inguruko espezialistekin. Zuzendari artistikoa izan zen, besteak beste, \"Club M\u00e9diterran\u00e9e\", \"\u00c8re nouvelle\", \"\u00c9ditions Grasset\", \"D\u00e9corelief\" argitalpenetan. Irakaskuntzan ere aritu zen: arte grafikoetako goi-mailako eskola, Sorbonako Unibertsitatean, Besan\u00e7oneko Arte Ederretako eskolan. 1980an doktore-tesia aurkeztu zuen: \"Pour une s\u00e9miologie de la typographie\" (\"Tipografiaren semiologiaz\"). 1993an Qu\u00e9beceko Laval Unibertsitateko honoris causa doktore izendatu zuten. Hainbat artikulu eta ikerketa egin zituen. Hainbat lan ere idatzi zuen, hala nola \"La Bande dessin\u00e9e\" (1969, \"Zerrenda marraztua\"), \"Images de la musique au cin\u00e9ma \"(1984, \"Musikaren irudiak zineman\"), eta \"Aide au choix de la typo-graphie \"(1998, \"Tipografia hautatzeko laguntza\"). Blanchardek bere garaiko joerak jasotzen jakin izan zuen, aldaketa grafikoei eta bisualei aurrea hartzen eta bere ezagutzak belaunaldi askori zabaltzen. Antzinako lanbidea gizarte-zientzien mailara igo zen haren lanari esker."}
{"id": "272599", "revid": "96586", "url": "https://eu.wikipedia.org/wiki?curid=272599", "title": "Mary Santpere", "text": "Mary Santpere (Bartzelona, Katalunia, 1913ko irailaren 1a - Madril, Espainia, 1992ko irailaren 23a) katalan antzerki- eta zinema-antzezlea izan zen.\nBiografia.\nBere aitaren konpainian egin zituen lehen urratsak ikuskizunen munduan, 1938an, \"Tenorio\" lan musikatuan In\u00e9sen parodia eginez. Urte hartan bertan \"Paquete, el fot\u00f3grafo n\u00famero uno\" filmean parte hartu zuen, baina film hura ez zen, azkenik, estreinatu. Espainiako Gerra Zibila amaitzean, film hauetan lan egin zuen, besteak beste: \"Los cuatro robinsones\", \"El pobre rico\", \"Boda accidentada\" eta \"Un enredo de familia\".\nOndoren, antzerkiaren munduan jarraitu zuen bere ibilbide profesionala, Paco Mart\u00ednez Soria edota Joaqu\u00edn Gasaren konpainietan. Azken horrekin hogei urte eman zituen, eta asko ibili zen atzerrian.\n1950eko hamarraldiaren bukaera aldera, haren ospea eta komediarako gaitasuna zirela-eta, Bartzelonako antzezle nagusietako bat bihurtu zen. Hurrengo hamarraldian telebistan ere arrakasta handia lortu zuen Miguel Gila komikoarekin \"La gran parada\" saioan, eta baita \"Luces de Madrid\" saioan ere, pailazoarena egiten. Gero, paper txikiak egin zituen zenbait filmetan: Antoni Ribasen \"La ciutat cremada\" (1975), Fernando Fern\u00e1n-G\u00f3mezen \"Bruja, m\u00e1s que bruja\" (1976), Luis Garc\u00eda Berlangaren \"Patrimonio nacional\" (1980), Ventura Ponsen \"El vicari d\u00b4Olot\" (1981) eta \"Aquesta nit o mai\" (1991), Carlos Su\u00e1rezen \"Makinavaja\" (1991)."}
{"id": "272601", "revid": "336", "url": "https://eu.wikipedia.org/wiki?curid=272601", "title": "Peter Shaffer", "text": "Peter Levin Shaffer (Liverpool, 1926ko maiatzaren 15a - Cork konderria, Irlanda, 2016ko ekainaren 6a) Ingeles-literatura eta musika-kritikaria eta antzerkigilea izan zen. St. Paul's eta Trinity Collegen egin zituen ikasketak, Cambridgen. \"Truth\" aldizkariko literatura-kritikaria izan zen 1956-1957 urteetan eta musikako kritikaria \"Time and Tide\"n, 1961-1962 urteetan. Lehenengo lanak Anthony bere anaiarekin idatzi zituen, eleberrigintzaren alorrean, baina antzerkian lortu zuen ospea. Antzerki-lanetan agertokiaren teknika menderatzen zuela erakutsi zuen, eta erdi-mailako klaseak erakartzen zituzten gaiei buruzko antzezlanak idatzi zituen. Bere lehen lan aipagarrian (\"Five finger exercise\", 1958) esaterako, erdi-mailako klaseen familia bizitza hartu zuen oinarri; haren ondoren idatzi zituen \"The private ear\" (1962) pieza laburren bilduma, \"The public eye\" (1962), \"The royal hunt of de sun\" (1964), \"Black comedy\" (1965), \"Equus\" (1973), 1979an zinemara eramana,\" Amadeus\" (1979), hori ere zinemara eramana 1984an eta Oscar saria irabazi zuena, \"Lettice and Lovage\" (1987) eta\" The gift of the gorgon\" (1992). Sari ugari eskuratu ditu bere karreran zehar, besteak beste, Evening Standard antzerki-saria eta New Yorkeko Antzerki Kritikarien Zirkuluaren atzerriko lan onenaren saria (\"Five finger exercise\" lanarekin) eta Antoinette Perry saria (\"Equus\" lanarekin) eta Urrezko Globoa (\"Amadeus\")."}
{"id": "272602", "revid": "512", "url": "https://eu.wikipedia.org/wiki?curid=272602", "title": "Klaus Friedrich Roth", "text": "Klaus Friedrich Roth (Breslau, Alemania \u2014gaur egun Wroc\u0142aw, Polonia\u2014, \u2013 Inverness, Eskozia, 2015eko azaroaren 10a) alemaniar jatorriko britainiar matematikaria izan zen. Londresko St. Paul's eskolan egin zituen lehenengo ikasketak. Titulua Cambridgen atera zuen, 1945. urtean. Graduatu ondoren, Gordonstoungo eskolan (Eskozia) irakasle-laguntzaile hartu zuten. 1946an Londresa itzuli zen, hango Unibertsitate Eskolan ikerlanean jarraitzeko. Doktoregoa 1950ean amaitu zuen, eta 1961ean irakasle-postua lortu zuen. Urte horietan balio handiko lana egin zuen matematiketan: zenbaki aljebraikoen hurbilketaren problema ebatzi zuen 1955ean, arrazionalen bidez; ordu arte, matematiketako problema handienetako bat izan zen. Lan horri esker, Fields domina eman zioten Edinburgoko Nazioarteko Kongresuan (1958). Rothek beste problema batzuk ere ebatzi zituen, esate baterako 1935ean Erd\u00f6s eta Tur\u00e1nek azaldutako aierua. 1966an Londresko Imperial Collegeko Matematika Hutseko saileko katedra lortu zuen, eta han jardun zuen 1988. urteraino. Hurrengo urteetan irakasle-bisitari izan zen, eta 1996an Eskoziara itzuli zen. Fields dominaz gainera, beste ohore asko jaso zituen Rothek: De Morgan domina, Londresko Matematika Elkartearen eskutik (1983), eta Sylvester domina, Errege Elkartearen eskutik (1991), besteak beste. Errege Elkarteko eta Edinburgoko Errege Elkarteko kide ere bazen."}
{"id": "272603", "revid": "28807", "url": "https://eu.wikipedia.org/wiki?curid=272603", "title": "Klaus Roth", "text": ""}
{"id": "272604", "revid": "96586", "url": "https://eu.wikipedia.org/wiki?curid=272604", "title": "Peter Weiss", "text": "Peter Weiss (Nowawes, Alemania, 1916ko azaroaren 8a - Stockholm, Suedia, 1982ko maiatzaren 10a) alemanezko eta suedierazko idazlea izan zen, sortzez alemaniarra, gero suediar herritartasuna hartu zuena. Literaturaz gainera, margolaritza eta zinema ere landu zituen.\nBizitza.\nJudu jatorriko merkatari baten semea zen. Aurrena Britainia Handira erbesteratu zen; handik Txekoslovakiara joan zen bizitzera, eta gero Suediara. Pragako margolaritza-akademian egin zituen ikasketak. Suediara joanik, suedieraz idazten hasi zen. Gerra ondoren, margolaritza utzi eta alemanez idazten hasi zen atzera. 1960. urte inguruan, antzerki-lanak idazten hasi zen. 1964an \"Marat-Sade \"antzerki lan ospetsua argitaratu zuen. B. Brechten eragin handia izan zuen eta hark bezala idazleak konpromiso politikoa hartu behar duela uste zuen.\nHaren obra aipagarri batzuk: eleberriak, \"Der Schatten des K\u00f6rpers des Kutschers \"(1954, \"Orgazalearen gorputzaren itzala\"), \"Abschied von den Eltern \"(1961, \"Agur gurasoei\") eta \"Fluchtpunkt \"(1962, \"Ihesa\") eleberriak; \"Marat-Sade\" (1964), \"Die Ermittlung \"(1965, \"Bilaketa\") eta \"Der Gesang von lusitanischen Popanz\" (1967, \"Lusitaniako panparroiaren kantua\") antzerkiak; \"Diskurs \u00fcber die Vogeschichte und den Verlauf des lang andauernden Befreiungskrieges in Vietnam \"(1968, \"Vietnamgo askapen gerra amaigabearen hasiera eta garapenari buruzko hitzaldia\") eta \"Trotzki im Exil \"(1971, \"Trotski erbestean\") saiakerak, besteak beste."}
{"id": "272605", "revid": "28807", "url": "https://eu.wikipedia.org/wiki?curid=272605", "title": "Peter Ulrich Weiss", "text": ""}
{"id": "272606", "revid": "46380", "url": "https://eu.wikipedia.org/wiki?curid=272606", "title": "Pedro Shimose", "text": "Pedro Shimose (1940ko martxoaren 30a) boliviar idazle, kazetari eta irakaslea da.\nKazetari gisa eta La Pazko San Andres Goi Unibertsitateko irakasle gisa lan egin ondoren Madrila aldatu zen 1971n, eta han finkatu zuen bere bizitokia. Garrantzi handiko literatura erreferentziazko lanak idatzi edo zuzendu ditu. Aipagarriak dira, besteren artean, \"Diccionario de autores hispanoamericanos\" (1982,\" Egile hispanoamerikarren hiztegia\") edo \"Historia de la literatura hispanoamericana\" (1989,\" Literatura hispanoamerikarraren historia\"). Olerkigintzaren alorrean ere lan handia egin du. Berak idatziak dira, besteren artean, \"Sardonia\" (1967,\" Sardonia\"), \"Poemas para un pueblo\" (1968,\" Olerkiak herri batentzat\"), \"Quiero escribir, pero me sale espuma\" (1972, \"Idatzi nahi dut eta ateratzen zait aparra, \"Casa de las Am\u00e9ricas\" olerkigintzako sariduna), \"Al pie de la letra\" (1976,\" Hitzez hitz\") eta \"Bolero de caballer\u00eda\" (1985,\" Zalduneriako boleroa\"), zeinak bildu baitzituen gerora, 1988an, \"Poemas (Olerkiak)\" izeneko bilduman. Bere olerkietan erbestearen samina, baztertuekiko elkartasuna, ezinegona eta etsipena islatu ditu, eta horrela, azken hamarraldietako kezka nagusien lekukotasuna agertzen dutela esan daiteke. Olerkigintzan egindako lana du aipagarriena, baina 1976an \"El Coco se llama Drilo\" kontakizun-liburua eman zuen argitara."}
{"id": "272607", "revid": "336", "url": "https://eu.wikipedia.org/wiki?curid=272607", "title": "Pietismo", "text": "Pietismoa XVII. mendearen amaieran luteranismoaren barnean sortu zen mugimendua da. Protestantismoaren ortodoxia hotzaren aurrean joera eta sentimendu pertsonalak, aszetismoa eta bihotzezko konbertsioa hobesten zituen.\nEliza ofizialaren aurkako erreakzio haren lehen eragilea Philip Jakob Spener (1653-1705) ministro alsaziarra izan zen. Spenerren predikuetan eta liburuetan (\"Pia desideria\", 1675) zenbait proposamen nabarmentzen ziren: teologiaren irakaskuntza berriztatu eta germaniar tradizioko mistikara itzuli beharra; Biblia osoaren irakurketa; otoitz indibidualaren premia; Biblia ikasteko eta otoitz egiteko talde txikiak eratzea; apaizgo unibertsalaren doktrina.\nSpenerrek Halleko unibertsitatea sortzea (1693) erdietsi zuen Prusiako Frederikorengandik. Spenerren ondoren buruzagitza August H. Franckek (1663-1727) hartu zuen. Halleko unibertsitatea pietismoaren gunea izan zen; hango ikasleak izan ziren, besteak beste, Henry M. M\u00fchlenberg, Ipar Ameriketako luteranismoaren antolatzailea, eta Nikolaus Ludwig Zinzendorfeko kondea, Moraviako elizaren sortzailea. Metodismoak, halaber, pietismoaren ezaugarri anitz beretu zituen. XVIII. mendearen erdialdean iritsi zuen pietismoak bere goren puntua, eta gerora ere eragin sakona izan du protestantismoaren pentsamenduan."}
{"id": "272609", "revid": "512", "url": "https://eu.wikipedia.org/wiki?curid=272609", "title": "Sebastiano Vassalli", "text": "Sebastiano Vassalli (Genoa, 1941eko urriaren 24a - Casale Monferrato, 2015eko uztailaren 26a) italiar idazlea izan zen. 63ko taldeko idazle gazteenetako bat.\nBere lehenbiziko obrak, neoabangoardiazkoak, esperimentu linguistiko eta estruktural deigarriez beterik daude: \"Narziso\" (1968), \"Hiltzeko garaia\" (1970), \"Lozioaren helduera \"(1976). Gero trantsizio aldi bat sumatzen da \"Haizean bizi\" (1980) eta \"Itsas urdina\" (1982) eleberrietan, hizkuntza eta erretorika konkomitantziei propio asmatutako gertakizuna gehituta. Vassalliren eleberrigile karreran aldaketa nabarmena gertatu zen \"Kometaren gaua\" (1984) obraz gero. Dino Campama poetaren bizitzan oinarrituriko eleberri horretan, gertaera historikoaren ikerkuntza bizipenen, pertsonaien eta giroaren narrazioaren eragile nagusi bihurtzen da. \"Odola eta lurra\" (1985) Adige Garaiko bortxakeriari buruzko ikerkuntza-eleberria eta \"Logela elektrikoa\" (1986) XX. mendearen hasierako abangoardiazko Florentziako literatura giroko historia sarkastikoa eta mingotsa eleberrien ondoren, esperimentalismo linguistikoa alde batera utzita, eleberri historikoaren bidea hartu zuen, Manzoniren hizkuntza-eredua hartuta: \"Munduko urrea\" (1987), \"Ametsa\" (1990, XVII. mendean sorginkeriaz akusatu eta suan erretzera kondenatutako gazte baten historia), \"Marco eta Mattio \"(1992), \"Beltxarga\" (1993), \"3012. urtea\" (1995), eta \"Harrizko bihotza\" (1997)."}
{"id": "272610", "revid": "512", "url": "https://eu.wikipedia.org/wiki?curid=272610", "title": "Bizkaiko Diputazioa", "text": "Bizkaiko Diputazio Nagusia XVI. mendea baino lehen sortu zen, eta Erregimentu Nagusia edo jaurerriko gobernua zuzentzen zuen. Hiru pertsonak osatzen zuten Diputazioa hasieran: korrejidoreak edo jaunaren ordezkariak, eta Erregimentu Nagusian aukeraturiko beste bi ahaldunek.\nDiputazio Nagusiak Erregimentu Berezia izena izan zuen 1645 arte. Korrejidorea zen Diputazioko lehendakaria, beste bi diputatuk eskubide berberak zituzten arren. Diputazioak deituta biltzen ziren Batzar Nagusiak eta bileretan diputatuek hitz egin zezaketen, baina ez zuten boto-eskubiderik. Diputazioak gauzatu behar zituen Batzar Nagusiek hartutako erabakiak.\nDiputazioaren esku zeuden aginte militarra, zergak biltzea eta ekonomia, segurtasuna, arazo juridikoak eta foruak osorik zaintzea. Batzar Nagusiek berretsi behar izaten zituzten Diputazioak erabakitakoak. 1695ean, Diputazio Nagusia (zazpi ahaldunek osatua) eta Erregimentu Nagusia (hemeretzi ordezkarik osatua) bereizi egin ziren, eta Diputazioak gero eta pisu handiagoa eskuratu zuen pixkana-pixkana. Gorabehera askoren ondoren, 1877ko maiatzean desegin zen Bizkaiko antzinako Foru Diputazioa.\nEgun, Euskadiko Autonomia Estatutuaren eta Lurralde Historikoen Legearen arabera zuzentzen dira Bizkaiko Batzar Nagusiak eta Bizkaiko Foru Aldundia."}
{"id": "272612", "revid": "75584", "url": "https://eu.wikipedia.org/wiki?curid=272612", "title": "Konklabe", "text": "Konklabea kardinalek aita santua aukeratzeko egiten duten bilera da. Bilera sekretua da eta bozketan oinarritzen da aita santuaren aukeraketa egiteko.\nKonklabea egiteko lehenengo arauak Gregorio X.ak ezarri zituen Lyongo II. Kontzilioan (1274). Haren aurreko aita santua \u2014Klemente IV.a\u2014 hil ondoren, kardinalak Viterbon bildurik, ez ziren ados jartzen erabaki bat hartzeko, eta eztabaidak 1268ko azaroaren 29tik 1271ko irailaren 1era iraun zuen. Hiriko agintariek jauregi batean giltzaperatu zituzten, harik eta aita santu berria aukeratu zuten arte.\nArauak.\nGaur egun hauek dira konklabearen arau nagusiak:\nBozketa bakoitza bukatutakoan, botoak erre egiten dira; aita santu berria aukeratu baldin badute, ke zuria ateratzen da, bestela beltza.\nProzesua.\nKardinalen elkartzea.\nLehenik eta behin mundu guztiko kardinalek Erromara bidaiatzen dute. Bertan Aita Santuaren hiletan egon behar dute eta bederatzi eguneko dolu ofizialean parte hartzen dute. Beraien ondorengoa ere aukeratzen dute.\nMundu guztikoak elkartzen dira eta hauen ardura hautatzen dute haietako bat, ondoren Aita Santua izango dena. Inork ez daki zien izango den Aita Santu berria baina azkenaldian beste herrialde batzuetako kardinal gehiago elkartu dira; adibidez, Amerika Latina, Afrika eta Asia. Ondorioz leku desberdinetako ezberdintasun gehiago atera daitezke Aita Santu bezala.\nKonklabea.\nAita Santu berriaren aukeraketa modu sekretuan egiten da. Kardinalak Vatikanoan elkartzen dira eta ez dute alde egiten hurrengo Aita Santua zein izango den jakinarazi arte. Prozesu horrek egunak iraun ditzake, baita asteak ere eta zenbait kasutan hilabete edo urte batera iritsi izan da. Bilera hori \"Konklabe\" hitzaz adierazten da, kardinalak \u201cgiltzapean\u201d daudela aditzera emanez. Ezin dute munduarekin kontakturik eduki hautaketa amaitu arte.\nErabaki hori arrazoi batengatik hartu zen: guztia lehenik eta azkarren bukatzea. Denbora pasatzen joan de heinean erabaki honetan gobernuek zerikusirik ez edukitzeko ere egin da. Azken urte hauetan konklabea nahiko motza izan da, baina sekretupean burutzen da oraindik. Bozka hasi baino lehen Kapera Sixtinoa goitik behera aztertzen da ea kamerarik edo mikrofonorik dagoen barruan.\nAukeraketa.\nBozka Kapera Sixtinoan egiten da, eta honen ezaugarriak ez dira inoiz esaten. Norbaitek honi buruzko xehetasunik emango balu eskumikatua izan daiteke.\nKardinal bakoitzak bere botoa txartel baten idazten du, letra zeinena den ez igartzeko moduan, eta ondoren, zati txikitan tolestuz erretilu batean uzten dute papera. Botaketa hori kaliza batean isurtzen da, eztabaidarik egon gabe. Kardinalek bere aukeraketa adierazi ondoren, hautagai bakoitzak lortu dituen boto guztiak kontatzen dira boz gora. Paper guztiak hari eta orratzekin lotzen dira. Bozkaketaren bi txanda pasa ondoren, bozketa guztiak erre egiten dira arrastorik ez gelditzeko.\nKanpokoek barruan gertatzen den edozer gauza jakiteko aukerarik ez dutenez, egunean bi aldiz ateratzen den kea izango dute bozketaren seinale San Pedro plazan zain egoten direnek.\nKe zuria ateratzen bada, Aita Santu berria aukeratua izan dela esan nahiko du, eta azkeneko pausoa emango da. Ke beltza balitz, ordea, ezein hautagai ez dela gailendu adieraziko du. Horrela izanik, bozkaketa eta konklabea errepikatzen da.\nApezpiku berria iragartzen zaio munduari.\nAita Santuaren oinordekoa ez zaio munduari berehala jakinarazten. Aukeratutako Aita Santu berria kardinalek zoriondua izaten da, bere arropa ere moldatu egiten zaio. Haren jostun pribatuak edozer neurriko jantziak ditu, baina ala ere azken ukituak ematen zaizkio aurrerago izango den jantziari.\nOndoren, San Petri basilikako balkoian ematen den iragarpenak oihartzun egiten du plaza osoan zehar: \"\"Annuntio vobis gaudium magnum... \"Habemus Papam\"!\"\" Apezpiku berriaren izena jakinarazten da eta jarraian lehenengo ate irekiak egiten zaizkio, balkoira atera eta Aita Santu berri gisa aurkezten da milaka pertsonen aurrean.\nAzkenik, hitz batzuk esan behar ditu ofizialki apezpiku bihurtzeko: \"Urbi et Orbi\", eta horrela mundu osoari adierazten dio hura izango dela Aita Santu."}
{"id": "272613", "revid": "11782", "url": "https://eu.wikipedia.org/wiki?curid=272613", "title": "Mariano Jos\u00e9 Larra", "text": ""}
{"id": "272614", "revid": "6327", "url": "https://eu.wikipedia.org/wiki?curid=272614", "title": "F\u00edgaro", "text": ""}
{"id": "272615", "revid": "6327", "url": "https://eu.wikipedia.org/wiki?curid=272615", "title": "Bachiller P\u00e9rez de Mungu\u00eda", "text": ""}
{"id": "272616", "revid": "56334", "url": "https://eu.wikipedia.org/wiki?curid=272616", "title": "Charles J. Pedersen", "text": "Charles John Pedersen (Busan, Korea, 1904ko urriaren 3a - Salem, New Jersey, 1989ko urriaren 26a) estatubatuar kimikaria izan zen, jatorriz korearra.\nAma japoniarra zuen eta aita norvegiarra, eta Japonian egin zituen lehenengo ikasketak. 1920ko hamarraldiaren hasieran Ohioko Dayton Unibertsitatera aldatu zen, eta han atera zuen ingeniaritza kimikoko lizentzia, 1926an, eta doktoregoa eskuratu zuen Massachusettseko Teknologia Institutuan, 1927an. 1953. urtean Estatu Batuetako hiritartasuna hartu zuen. Garrantzizko lanak egin zituen antioxidatzaile sintetikoen inguruan, eta 1960ko hamarraldiaren amaieran \"poliester makroziklikoak\" izeneko konposatu organikoak aurkitu zituen. 1987an Kimikako Nobel Saria irabazi zuen, Donald J. Cram estatubatuarrarekin eta Jean-Marie Lehn frantsesarekin batera, molekulen sintesiari buruz egindako lanengatik, organismo bizietako molekulak bezala diharduten konposatu organikoen sintesian egindako lanengatik hain zuzen ere. Pedersenek, Cram eta Lehnekin batera, egitura-jarduera espezifikoko eta hautapen-maila garaiko molekulak sortu zituen; horrek esan nahi du haiek sorturiko molekula artifizialek elkar ezagutzen zutela, eta zein molekularekin elkartu nahi duten aukera zezaketela. Molekula horiek izaki bizietako zenbait molekulen funtzioak, adibidez entzimen funtzioa, bete zitzaketela atera zuen ondorio."}
{"id": "272617", "revid": "336", "url": "https://eu.wikipedia.org/wiki?curid=272617", "title": "Viktor Saneiev", "text": "Viktor Danilovitx Saneiev (, ; Sokhumi, 1945eko urriaren 3a - Sydney, 2022ko urtarrilaren 3a) georgiar atleta izan zen, jauzi hirukoitzean aditua.\nUrrezko domina bana irabazi zuen 1968, 1972 eta 1976. urteetako Olinpiar Jokoetan, atletismoko proba zailenetako batean: jauzi hirukoitza. Laugarrenean batez ere parte hartu zuen, baina zilarrezko dominarekin etsi behar izan zuen. Bere zalutasun, lastertasun eta jauzi luzearengatik aise menderatu zituen arerio guztiak. 1964an, Europako Gazte Txapelketan, lehen postua lortu zuen, 15,78 metroko jauziarekin. Aurrerago luzera jauzian eta 100 metrotan ere parte hartu zuen: 7,90 metro eta 10,5 segundo izan ziren bere markarik onenak, hurrenez hurren. Lau urte geroago, 1968an, debuta egin zuen Olinpiar Jokoetan, Mexikon; urrezko domina irabazi zuen, 17,39 metroko jauzi harrigarriarekin. 1972an, Munichen, bigarren urrezko domina eskuratu zuen, jauzi laburrago batekin, 17,35 metro. Hirugarrena, 1976an, Montr\u00e9alen, ezusteko handia izan zen, ordurako ez baitzen bera faboritoa, Joao Carlos de Oliveira brasildarra baizik. Hala ere, Saneievek 17,29 metroko jauzia egin zuen eta hirugarren urrezko domina irabazi zuen. 1980an, Moskuko Jokoetan, 17,24 metroko jauzia egin zuen, urrezko domina irabazi zuenak baino 13 cm gutxiago. Lau Olinpiar Jokotan parte hartu eta denetan domina irabazi duten kirolari bakarretako bat izan zen."}
{"id": "272618", "revid": "512", "url": "https://eu.wikipedia.org/wiki?curid=272618", "title": "Gerold Sp\u00e4th", "text": "Gerold Sp\u00e4th (Rapperswill, Suitza, 1939ko urriaren 16a) suitzar idazlea da.\nBiografia.\nMerkataritza-ikasketak egin zituen, eta zenbait urtetan familiaren negozio batean aritu zen lanean, idazle gisa hasi baino lehen.\nBere lehen eleberrietan batasun handia sumatzen da formari eta gaiari dagokionez: \"Unschlecht\" (1970, \"Txarra ez\"); \"Stimmg\u00e4nge \"(1972, \"Bide adostuak\"). Eleberri pikareskoaren tradizioan, Sp\u00e4thek itxurazko mikrokosmos bat aurkeztu zuen hiri burges baten irudikapenaren eredu gisa. Eleberriotako elementu nagusiak maitasuna, desira eta bizioa dira. Gizartearen kritika Sp\u00e4then produkzio osoan zehar agertuko da; bere obraren ardatz nagusia da. Familia burges baten bizitza itxuraz ordenatu eta zuzenaren deskribapenarekin, Sp\u00e4thek alde batera utzi zuen pikareskaren eredua \"Die heile H\u00f6lle\" (1974, \"Infernu sakratua\") obrarekin, eta forma laburrago baten bila abiatu zen. Bilaketa \"Commedia\" obran (1980) gauzatu zuen: gizakiaren heterogeneotasunaren 203 erretratu labur. Lehenengo obretako hizkuntza barrokoa arinduz joan zen; forma ere bai, baina ez zuen haatik indarrik galdu bere deskribapen bizietan.\nBeste zenbait lan aipagarri: \"Barbarswila\" (1988); \"Fr\u00fcher am See\" (1991, \"Itsasoan goizago\"); \"Stilles Gel\u00e4nde am See\" (1991, \"Itsasoko lur isilak\") eta \"Das Spiel des Sommers neunundneunzig\" (1993, \"99 urteko udako jolasa\")."}
{"id": "272620", "revid": "96586", "url": "https://eu.wikipedia.org/wiki?curid=272620", "title": "Carlos Monsiv\u00e1is", "text": "Carlos Monsiv\u00e1is Aceves (Mexiko Hiria, Mexiko, 1938ko maiatzaren 4a - \"ib.\", 2010eko ekainaren 19a) mexikar idazlea izan zen. Mexikoko XX. mendeko gizartea, politika eta kultura ondoen aztertu dituen idazleetako bat izan da.\nBiografia.\nSalvador Novo poetaren ikasle izan zen, eta hark erakutsi zion gizartearen edozein alorretan barneratu ahal izateko behar zuen indarra eta sendotasuna bereganatzen.\n1970eko hamarraldian bere herrialdeko iritzi sortzaile nagusietako bat izan zen, batez ere, \"Siempre!\" kultura gehigarrian egin zituen berrikuntzei esker. Gazte-gaztetatik Mexikoko kultura gehigarri eta aldizkari nagusietan parte hartu zuen. Monsiv\u00e1isen lan gehienak aldizkarietan edo ahoz aho zabaldu dira. Bere kronikak hainbat liburutan bildu dira: \"Principios y potestades\" (1969, \"Printzipioak eta ahalmenak\"); \"D\u00edas de guardar\" (1971, \"Gordetzeko egunak\"), 1968ko ikasleen mugimenduari buruzkoa; \"Amor perdido\" (1976, \"Maitasun galdua\"), zinemako, sindikalismoko, politikako eta beste hainbat alorretako mitoei buruzkoa; \"Entrada libre, cr\u00f3nicas de la sociedad que se organiza\" (1987, \"Sarrera librea, antolatzen den gizartearen kronika\"); \"Escenas de pudor y liviandad\" (1988, \"Lotsa eta arinkeriazko eszenak\"); \"Los rituales del caos\" (1995, \"Kaosaren errituak\"); \"Nuevo catecismo de indios remisos\" (1982, \"Indiar makurren dotrina berria\"), Monsiv\u00e1isen orain arteko kontaketa-lan bakarra; \"Salvador Novo. Lo marginal en el centro\" (2000); \"Aires de familia. Cultura y sociedad en Am\u00e9rica Latina\" (2000)."}
{"id": "272621", "revid": "512", "url": "https://eu.wikipedia.org/wiki?curid=272621", "title": "Edward Ruscha", "text": "Edward Ruscha (Omaha, Nebraska, Ameriketako Estatu Batuak, 1937ko abenduaren 16a) artista da.\nBizitza.\nOmahan jaioa, 1956an Los Angelesa aldatu zen, eta Chouinard Art Instituten hasi zen ikasketak egiten. Garai hartan hasi zen espresionismo abstraktuaren hizkera ikertzen, Franz Klineren eta De Kooningen bidetik. 1960ko hamarraldian Europan zehar bidaiatu zen, eta bidaia horren emaitza da hitzez eta hiriko paisaiez osaturiko koadro txikien saila. Los Angelesa itzuli ondoren autoaren eta zinemaren kultura, hiriaren ezaugarriak, hartu zituen bere koadroetarako gai nagusitzat. Bere lanetan argazkiak eta filmen eszenak erabiltzen ditu, eta orobat lantzen du \"trompe-l'oeil\" teknika. 1965ean Hollywoodera aldatu zen, eta han osatu zuen bere koadro sail ospetsuena, \"Hollywood\" (1968).\nOro har, fotorrealismoarekin loturiko artista dela esan daiteke; batzuetan gai organikoak erabiltzen ditu, ohiko pigmentuen ordez, eta zeta gainean margotu ohi du sarritan. 1970az gero aipagarriak ditu basamortuko bere etxean margoturiko oihal erraldoi horizontalak, zeinetan ostertzaren lerroak zeru ekaiztsupean agertzen baitira, eta beste maila bateko esanahia adierazten duten hitzak. Bere erakusketen artean aipagarriak dira, besteak beste, Sao Paulo eta Parisko biurtekoak (1967), eta atzera begirako erakusketak Amerikan (1982-1983) eta Europan (1989-1990). 2006an, Susan Gershekin eta David Johnsonekin batera, Los Angeleseko MoCAko (Museum of Contemporary Arteko) administratzaile izendatua izan zen. Museoko 8 erakusketetan parte hartu zuen, eta bere 33 lan museoko bilduma iraunkorrean daude."}
{"id": "272622", "revid": "56334", "url": "https://eu.wikipedia.org/wiki?curid=272622", "title": "Phillip Sharp", "text": "Phillip Allen Sharp (Falmouth, Kentucky, 1944ko ekainaren 6a) estatubatuar biologoa da.\nIllinoisko Unibertsitatean eskuratu zuen kimikako doktoregoa, 1969. urtean; 1966tik 1969ra kimikako ikerketa-sailean jardun zuen eta doktorego ondorengo lanak egin zituen Kaliforniako Teknologia Institutuan, 1971 arte. Ondoren James D. Watson Nobel saridunarekin lan egin zuen New Yorken, Cold Spring Harbor Laborategian, biologia molekularraren alorreko ikerketak egiten. 1974an Massachusettseko Teknologia Institutuan sartu zen (MIT), eta minbiziari buruzko ikerketa zentroko zuzendari izan zen. 1991n sartu zen Teknologia Institutuko biologia-sailean. Garrantzi handiko ikerketak egin ditu geneetan material genetikoa nola antolatzen den ezagutzeko. Geneak sarritan etenak direla aurkitu zuen bere lanekin, Richard Robertsek bere aldetik egindako ikerketetan aurkitu bezala, eta lan horiengatik Medikuntzako Nobel Saria eman zieten biei. 1977an bi zientzialariok erakutsi zutenez, geneetan badira ezer kodetzen ez duten material genetikoko atalak, atal ez aktiboak, genea eteten dutenak; eten edo sekzio horiei \"intron\" izena eman zitzaien gerora. Zientzialari askoren ustez, intron horiek badute zerikusirik aldaera genetikoetan, eta garrantzi handikoak izan dira haiei buruzko ikerketak herentziazko eritasunen bilakaeran."}
{"id": "272623", "revid": "28807", "url": "https://eu.wikipedia.org/wiki?curid=272623", "title": "Phillip A. Sharp", "text": ""}
{"id": "272624", "revid": "336", "url": "https://eu.wikipedia.org/wiki?curid=272624", "title": "Giorgio Caproni", "text": "Giorgio Caproni (Livorno, 1912ko urtarrilaren 7a - Erroma, 1990eko urtarrilaren 22a) italiar poeta izan zen.\nBiolin- eta musika-ikasketak hasi bazituen ere, oso gaztetatik jo zuen literaturaren bidetik. Genevan bizi izan zen 1938. urtea arte eta bertako aldizkarietan idatzi zituen lehenengo poemak. Lehenengo bilduman \"Come un\u00b4allegoria \"(1936, \"Alegoria bat bezala\"), garai hartako Florentziako higikunde hermetikoarekiko urruntasuna erakusten du. Handik bi urtera \"Ballo a Fontanigorda ed altre poesie \"(1938, \"Dantza Fontanigordan eta beste poema batzuk\") argitaratu zuen. 1939an Frantziaren kontra borrokatu behar izan zuen. Prosa-liburu batean agertzen da drama hura: \"Giorni aperti\" (1942, \"Egun irekiak\"). 1943an \"Cronistoria \"liburua argitaratu zuen eta Caproniren beste aldi bat hasi zen lan horrekin, oinazean eta tristuran barneratu zena. \"Il Seme del piangere\" (1959, \"Malkoen hazia\") lanarekin erritmo herrikoietara, ironiaren bidera, itzuli zen. 1960. urtetik aurrerako lanetan Jainkoaren eta ezerezaren inguruko ikerketak agertzen dira. 1975ean, \"Il Muro della terra\" (\"Lurraren harresia\") lanean, Caproniren pentsamoldearen oinarria agertzen da: nola sinets dezake arrazoizko gizaki batek jainko irrazional batengan? Azken liburuak \"Il Franco Cacciatore \"(1982, \"Basa-ehiztaria\") eta \"Il Conte di Kevenh\u00fcller \"(1986, \"Kevenh\u00fcllerreko kondea\") ditu."}
{"id": "272625", "revid": "1545", "url": "https://eu.wikipedia.org/wiki?curid=272625", "title": "Ram\u00f3n Zubiaurre Agirrezabal", "text": ""}
{"id": "272626", "revid": "6327", "url": "https://eu.wikipedia.org/wiki?curid=272626", "title": "Ram\u00f3n Zubiaurre Aguirrez\u00e1bal", "text": ""}
{"id": "272627", "revid": "46380", "url": "https://eu.wikipedia.org/wiki?curid=272627", "title": "David Mour\u00e3o-Ferreira", "text": "David de Jesus Mour\u00e3o-Ferreira (Lisboa, 1927ko otsailaren 24a - Lisboa, 1996ko ekainaren 16a) portugaldar idazlea izan zen.\nBiografia.\nFilologia erromanikoan lizentziatu zen Lisboako Unibertsitatean, eta irakasle izan zen unibertsitate horretan bertan. Hainbat aldizkari espezializatutako zuzendari eta sortzaile izan zen (\"T\u00e1vola Redonda, a Capital, Col\u00f3quio/Letras, Graal\", etab.), eta hainbat kargu publiko izan zituen (Kulturako estatu-idazkaria, 1976-1979 urteen bitartean).\nLiteratura-lan ugari eta genero askotakoak idatzi bazituen ere, nabarmenak ditu poesia-lanak eta saiakerak. Mour\u00e3o-Ferreiraren formazio klasikoa eta jantzia agerian gelditzen da bere lanetan, eta maitasunaren gaia da nagusia.\nObra.\nPoema-lan garrantzitsuenak hauek ditu: \"A Secreta Viagem\" (1950), \"Tempestade de Ver\u00e3o\" (1954), \"Os quatro Cantos do Tempo\" (1958), \"In Memoriam Memoriae\" (1962), \"Infinito Pessoal\" (1962), \"Do Tempo ao Cora\u00e7\u00e3o\" 1966), \"Cancioneiro de Natal\" (1971), \"Matura Idade\" (1973), \"Entre a Sombra e o Corpo\" (1980), \"Ode \u00e0 M\u00fasica\" (1980), \"Os Ramos e os Remos\" (1985), \"O Corpo Iluminado\" (1987), \"No Veio de Cristal\" (1988). Saiakera lanei dagokionez, aipatzekoak dira: \"T\u00f3picos de Cr\u00edtica e de Hist\u00f3ria Liter\u00e1ria\" (1977), \"Os Oficios do Escritor\" (1989) eta \"Terra\u00e7o Aberto\" (1992). Eleberrien artean nagusia \"Um Amor Feliz \"(1986) da. 1965ean antzerki-lan bat egin zuen, \"O Irm\u00e3o.\""}
{"id": "272628", "revid": "9383839", "url": "https://eu.wikipedia.org/wiki?curid=272628", "title": "Pedro Nafarra", "text": "Pedro Nafarra, jaiotza-izenez Pedro Bereterra (Garde, Erronkari, Nafarroa, - Castel Nuovo, Napoli, Italia, 1528ko abuztuaren 28a) Olivetoko kondea, noble, marinel, militar eta ingeniari nafarra izan zen. Napoli, Aragoi eta Frantziaren zerbitzura borrokatu zen.\nBiografia.\nGaztaroa.\nGutxi ezagutzen da bere gaztaroaz, eta eztabaida dago bere jaiotza data eta sorterriari buruz. Iritzi zabalduena da Gardenen (Nafarroa) jaio zela 1460 inguruan eta Pedro Bereterra zela bere izena, \"Pedro del Roncal\" kaparearen semea. Egile batzuek, Jose de Vargas Ponce eta Martin de los Heros kasu, bizkaitarra zela uste dute, Enkarterrietakoa, eta bere izena Pereda edo Beretta zela uste dute. Gonzalo Fern\u00e1ndez de Oviedo historialari garaikidearen arabera:\nPedro Nabarro kondea izan zen, Nabarro bere jaiotzetik, eta kapare baten semea, Pedro \"Erronkarikoa\" izenekoa, nik ezagutu nuena, eta mutikotik Cortongo markesaren zerbitzari, Napoliko erregetzako zalduna, turkiarrek preso hartu zutena eta Turkiara eraman zutena, eta markesaren itsasontzi batean ibili zen Pedro hau mediterraneo itsasotik, eta gauza onak egin zituen, eta horregatik markesaren emazteak eta Enrique semeak, itsasontzia eman zioten Pedro Nabarrori.\nBere gaztaroan artzaintza eta nekazaritzan lan egin zuen. Bizkaiko meategi batean ere lan egin zuen ere.\nMertzenarioa eta kortsarioa.\nItaliara joan zen, Zangozan ezagutu zituen merkatari genebar batzuen zerbitzura. Ondoren 1485ean, Joan Napolikoa kardinalaren (Fernando I.a Napoliko erregearen semea) zerbitzura egon zen.\n1487an Genovaren aurka borrokan ari ziren florentziar armadan soldadu gisa egon zen, bi errepublika hauen arteko lurralde liskarretan. Piero del Monte kondottariaren agindupean, Sarzanelloko gazteluaren setioan parte hartu zuen (1487), Sarzanan (La Spezia). Lehen aldiz probatu zuen lurreko mina militarrak erabiltzeko teknikak.\nTeknika berri hauetan, soldaduek harresiaren oinarrietan tunelak egiten zituzten hauek bolboraz betez. Bolbora lehertzerakoan, harresiak erori egiten ziren eta erasoa errazten zuten. Lehen aldi honetan ordea, ez zituen nahi zituen emaitzak lortu, baino harresiaren zati bat eraitsi zen eta ordainsaria bikoitza jaso egin zuen.\nGerra amaitu ondoren, Napolira joan zen eta Antonio Centelles noble Valentziarrerekin izan zuen harremanaren ondorioz, bere zerbitzura lan egin zuen. Krotona hiribildutik bizpahiru ontziekin itsasoratuz, Centellesek eta Nabarrok itsasontziak eta portuak erasotzen zituzten, bai Greziako kostaldean (horietako asko otomandar domeinupean), baita ere Afrikako iparraldean. Atzematen zituzten esklaboak ondoren Italian saltzen zituzten. Turkiar eta iparrafrikarren salgaiak lapurtzen zituzten, baita portu horietan merkataritzan aritzen ziren europarrenak ere.\n1497an Italiako gerra amaitu zenean, Centelleseri markeserriaren jabetza itzuli zioten eta honek pirateriara itzuli zen Navarrorekin batera. \"Erronkari bidelapurra\" ezizenez ezaguna egin zen Nabarro, Italiako itsaso eta musulmanen kostaldeko itsasgizonen artean. Veneziako Errepublikako ontzi armatuak ere eraso zituen, Adriatikoko itsas armada handiena zena. Eraso hauen inguruan Errepublikako Senatuan eztabaidatu zen , eta honek Nabrarrorekin amaitzea erabaki zuen. Loredano kapitainaren agindupean zegoen hirurehun gizonez osatutako ontzidi bati agindu zioten misioa. Honetarako Roccella Ionican lehorreratu ziren, han aurkitzen baizen Navarro. Honek erasoari aurre egin ahal izan zion, Centellesek Krotonatik bidalitako laguntzari esker. Hiribilduko gazteluan babestuz, setioari zenbait egunez eutsiz Loredano erretiratu zen arte.\nHandik gutxira, Centelles preso hartu zuten turkiarrek, Istanbulera eraman eta exekutatu egin zuten. Bere ondasunak, markeserria eta itsasontziak barne, bere alargunaren esku geratu ziren, Nabarroren esku utzi zituena itsaslapurretan jarrai zezan.\nKapitain handiaren zerbitzura.\n1499an, pirata portugaldarren ontzi bati eraso egin zuen arrakastarik gabe, eta arkabuzaz zauritu zuten. Honen ondorioz, oheratuta egon behar izan zuen denbora tarte batez. Bertan zegoela, pentsatzeko astia izan zuen, eta itsasora ez itzultzea erabaki zuen. Bolboraren erabilera eta ingeniaritza militarrean murgiltzea erabaki zuen. Zauriak sendatu ondoren, Kapitan Handia ezizenez ezaguna zen Gonzalo Fern\u00e1ndez de Cordobaren zerbitzura jarri zen. Honek bolbora eta ingeniaritzaren ardura egotzi zion Pedro Nabarrori.\n1500. urteko maiatzean Malagako portutik abiatu zen Messina aldera, portu honetan, espainiar eskuadra eta Veneziako errepublika batuz. Elkarrekin, turkiarren aurkako itsas gerra bat hasi zuten, Greziako veneziar jabetzak berreskuratzeko asmoz.\nEspedizio honen helburua Cefaloniako uhartea zen, setiatua izan zen plaza. Hiri honetako San Jorge gotorlekuaren defentsa, Gisdar izeneko kapitain albaniar baten agindupean zegoen jenifarrosen esku zegoen. Nabarrok meatzeetarako bolboraren konposizio berri bat probatu ahal izan zuen, sufreaz gain. Sufrea, kanoi-zuloetan sutan sartuz, defendatzaileak kiskaliz eta defentsak uztea eraginez, euren ke pozoitsuak saihesteko.\nEzin izan zuen harresia erabat eraitsi, baina 1500eko azaroaren 25ean, gazteluaren harresiak zeuden arrokak itsas mailan batelez txikitzean, harresi zati bat botatzea lortu zuen. Zulo horren ondorioz, gazteluaren aurkako erasoa hasi zen, Turkiako garnizioak sutsuki defendatua.\nNapoli.\nTurkiarren aurkako gerra amaitu zenean, Gonzalo de Cordobarekin batera joan zen Napoliko bigarren kanpainara, kapitain mailako graduarekin oraingo honetan. Han, bere ezagutzak erakutsi zituen berriro, infanteriaren eraberritze eta modernizazioan lagunduz. Urte haietan, Kapitain Handiak egituratzen ari zen armada berriaren funtsezko pieza zen armada.\nGranadako itun hispano-frantsesean sinatutakoaren arabera (1500 azaroa), Tropetan lehorreratu ziren espainiar soldaduek (1501 uztaila), Calabria eta Apulia eskualdeen jabetza hartzeko eta tokiko erresistentzia guneak menderatzeko asmoz. Operazio hauetan Nabarroren ekarpena nabarmena izan zen. Baita marinel moduan ere, Tarentoko setiatuak hornitzen (ituna hautsiz) saiatzen ari zen frantziar eskuadra bat garaitu baitzuen (1502 otsaila).\nItun hura behin eta berriz urratu ondoren espainiarren eta frantziarren arteko liskarrak hasi zirenean, Navarrori egokitu zitzaion Luis XII.ak Napoliko erresuma osoa okupatzeko asmoarekin bidalitako frantziar armadaren lehen eraso handia saihestea. 500 gizon besterik ez zituela, hiru erasoei aurre gin zien Canosan (1502ko abuztua) hiriaren galera geldiaraziz. Baina Don Gonzaloren aginduz, bertan behera utzi behar izan zuen hiriaren defentsa. Etsaiari baja ugari eragin zizkion Nabarrok, etsaien aurrerapena atzeratuz. Hau erabakigarria izan zen, Kapitain Handiak Barlettaren defentsa antolatzeko denbora asko irabazi zuelako. Horrela bada, Navarrok kapitulazio bat negoziatu zuen D 'Aubignyrekin, bizirik atera ziren 150 lagunak ateratzeko, eta agindupean egiten zuela frogatzeko, banderak zabalduta danborra jotzen atera ziren soldaduek hiritik.\nInfanteriako eta artilleriako kapitain bezala parte hartu zuen Zeri\u00f1olaren garaipenean (1503ko apirilak 28). Italiar penintsularen konkista jarraitu zuen, eta maiatzaren 15ean Napoliko biztanleria espainiarren menpe geratu zen, Nuovo Gaztelua oraindik frantziarren esku geratu zelarik .\nGotorleku menderatzea oso zaila zenez, Navarrori berak egiten zituen mina bat prestatzeko agindu zitzaion, eta azkenean Navarrok nahi zuen moduan funtzionatu zuen. Artilleriaren estalpean, harresiaren ondoan jarri zituen zulatzaileak lanean, eta bolbora upelak sartu zituen indusketetan (horietako bat bolborategi frantsesaren azpian), gero erabat ixteko. Uztailaren 11n Kapitain Handiak soldaduak zabaldu zituen zelaietan eraso bat simulatzeko asmoz. Orduan Navarrok bolborari su ematea agindu zuen, eta leherketaren ondorioz harresiaren zati bat eraitsi zuen,eta ondoren handik, espainiarrak sartu ziren. Azkenean, gotorlekua babesten ari ziren soldaduek hurrengo egunean amore eman zuten.\nOndoren, Gonzalo de Cordobak tropa gehienekin, Garetara joan zen frantziarrak erreinutik erabat kanporatzeko asmoz. Nabarrori egokitu zion Napoliko hiriburuko beste gotorlekua zen Castel dell 'Ovo (Huevoko gaztelua) konkistaren ardura. Nabarrok, aurreko prozedura jarraitu zuen, eta gotorlekua menpe hartu zuen. Gertaera horiek guztiak, eta batez ere Nabarroren minak sortzen zituzten suntsiketa handiak, miresmena sortzen zuen. Honen ondorioz begirunea lortu zuen Europan zehar, baita ere \u201cmina modernoaren\u201d asmatzailea izatearen aitortza.\nFrantziar armada berri bat Italian sartu zela jakinda, Kordobak Garaetaren konkista atzeratu zuen, frantziar armada Garellano ibaiaren ertzean atzemateko. Eta liskarrean (urriaren erdialdetik, 1503ko abenduaren 28ko Espainiar armadaren azken erasoaldira arte), Navarro infanteriako eta zulotzaileen tropen buru egon zen. Ibaiko zubia erre zuen frantsesei pasabidea mozteko. Gainerako operazioetan ere parte hartu zuen, erresuma erabat baketu zen arte.\nLyongo Ituna (1504ko otsaila) sinatu ondoren, (Fernando Katolikoak Napoliri buruz zuen subiranotasuna onartzen zion Luis XIIk), Gonzalo de Cordoba erregeorde berriak ondasunak eta tituluak banatu zituen bere ofizial gogokoen artean. Pedro Nabarrok, Alvitoko konterria eskuratu zuen.\nEspainiara buelta.\nHandik gutxira, Errege Katolikoaren errege agindu bat jaso zuen, armada baten agindupean jar zedin. Najerako dukea, Gaztela eta Leongo erregeordea zenari ordenara deitzeko agindua zuen. Nabarro bere indarrekin aurkeztu zenean, Najerako dukeak ez zuen egokia ikusi militar ospetsuaren aurkako borroka hastea. Horregatik, elkarrizketetan hasteko gomendioa helarazi zion, hauen bidez akordioa eta bakea lortzeko.\nNajeraren erreakzio bikainagatik, eta Nabarrori esker lortutako zen amaiera azkarragatik, erregeak Armadako kapitain jeneral izendatu zuen 1508an. Afrika iparraldeko lur-eremu batzuk konkistatzeko agindua jaso zuen, hauek garrantzia handia baitzuten pirata berberiarrak urrun mantendu nahi bazituzten.\nAfrikako kanpainak.\nErregeak Navarrori agindu zion hurrengo misio garrantzitsua pirateria berberiarren aurka borrokatzea izan zen, hauek itsas merkataritzarentzat arazo larria bihurtzen ari zirelako. 1508ko udaberriaz geroztik, Nabarrok ontzidi bat gidatu zuen, ontzi piratak eta kortsarioak atzeman edo hondoratu zituelarik.\nUrte bereko uztailaren 23an, \"Velez de la Gomera haitzera\" iritsi zen, izen bereko kostaldeko hiribildutik ehun metro baino gutxiagora zegoena. Leku hauek kortsarioen gune garrantzitsu batean bilakatu ziren. Navarrok ontzi guztien kanoiak uhartetxo begira jarri zituen, eta kortsarioek ihes egin eta Velezen babestu ziren. Behin harkaitza hartuta, artilleria igotzeko agindu zuen, eta erabat suntsitu zituen hiribildua eta portua. Harkaitza puntu estrategikoa izanik, gotortzeko agindua eman zuen eta hogeita hamabi gizonez osatutako saldadu-talde utzi zuen bertan, Juan de Villalobos alkateordearen agindupean.\nOrango konkista.\nEspainian, Cisneros kardinalak, Afrikako iparraldean erasoaldi militarrak hasteko, Fernando erregearen babesa jaso zuen. Erregeak Cisneros bera izendatu zuen kanpainako kapitain nagusi, eta Nafarra, tokian bertan operazioak zuzentzeko izendatu zuen.\nCartagenako portuan bildu ziren: 90 ontzi (garraioko 80 eta 10 galera) eta 22.000 soldadu. Liskarrak sortu ziren kardinalaren eta kondearen artean. Nafarrak, harrapatutako ondasun guztiak banatu zituen lapurretetan parte hartu zutenen artean, erdia espedizioaren ordainean erabili beharrean, hitzartuta zegoen bezala.\nItsas ontziak 1509ko maiatzaren 16an itsasoratu zen eta hurrengo egunean Mers el-Kebirrera iritsi zen. Hemendik (1505etik espainiar kontrolpean), maiatzaren 18an abiatu ziren lehen helburua lortzeko: Oran, 10.000 biztanleko kostako hiri garrantzitsua.\nCisnerosek martxaren buruan joateko asmoa zuen, baina azkenean Navarrok Mers el-Kebirren geratzeko konbentzitu zuen. Nafarrak, itsasoz eta lurrez antolatu zuen erasoa, azkenean garaipen erraza lortuz. Armadak harresiak bonbardatzen zituen bitartean, Nabarrok lau taldeetan banatu zuen lurreko indarrak eta etsaiari aurre egin zion hiriaren kanpoaldean. Espainiako artilleria eta zalditeriak, atzera egitera behartu zituen etsaiak, Oranen barnean babestu behar izan zuten arte. Tokian tokiko posizioak finkatu ondoren, erasoa hasi zen, artilleria eta minen laguntzarekin. Gudua harresien goialdean erabakitzen ari zela zirudienean, erasotzaileak hiriko ateetatik sartu ziren. Borrokak kaleetan eta portuan jarraitu zuen, Nafarraren gizonek hiria hartu zuten arte.\nBi edo hiru orduko borrokaren ondoren, 4000-5000 etsai hil ziren eta soilik 300 izan ziren Nafarraren aldean hildako soldaduak. 500.000 ezkutu eskuratu zituzten. Navarrok Oran hartu zuen erregearen izenean eta Koroaren esku geratu zen. Ordutik aurrera, Cisneros agintetik kendu zuten eta Espainiara itzuli behar izan zuen.\nBugia eta Tripoliren konkista.\nCisnerosek, erregeari Nabarrori buruzko kezkak azaldu arren, erregeak bere postuan berretsi zuen kanpainaren buru, eta errefortzuak bidali zizkion kanpainarekin jarraitzeko. Negua Formenteran igaro ondoren, Bugia hiri aberatsa eskuratzeko prestatzen hasi zen.\nHiriaren inguruetara iritsi zen 150eko urtarrilaren 5ean, eta erasoa hurrengo eguneko egunsentian hasi zuen. Bere aurrean, Abderhaman izeneko erregea zegoen, 10.000 soldaduekin, espainiarren aurka jaurti zuen lehorreratzen ari zirenean, hiritik kanoiekin erasotzen zituen bitartean. Hauek, ordea, babesten zituen itsas artilleriaren laguntzari esker erasoa uxatu zuten. Gero, hiriaren setioa hasi zuten lehorretik eta itsasotik bonbardatuz. Azkenean hirian sartzean, borroka hiriko kaleetan jarraitu zuen. Abderhaman eta bere segizioa, eguerdian amore eman zuten eta ihes egin zuten, atzean hildako bizilagun ugarien gorputzak uzten zituztelarik.\nNabarrok lortutako arrakasta militarrak, Aljer eta Tunisiako hiri-estatuetako erregeak beldurtu zituen eta Espainiakoa erregeari morrontza eskaini zioten. Gatibu zituzten kristau guztiak askatu zituzten.\nEskualdean domeinua finkatu ondoren, kondeak uztailean (1510) flota berrantolatu zuen Favignana uharte siziliarrean, eta 14.000 soldadu baino gehiagorekin ontziratu zen Tripoli konkistatzera.\nBorroka uztailaren 25ean hasi zen. Bi aldeetako artilleriak, harresiak arrakastaz eraso zituzten. Jarraian, etxez etxeko borroka neketsu bat hasi zen, gauera arte luzatu zena. 200 edo 300 espainiar soldadu eta 5.000 berberiarrak hil egin ziren. Beste behin, garaileek ondasun handiak eskuratu zituzten, portuko ontzien harrapaketatik lortutakoa barne.\nJerba eta Kerkennen porrota.\nGaraipen hauek bultzaturik, Navarrok enpresaren buru jarraitzeko asmoa erakutsi nahi izan zion erregeari, konkista berri eta handinahiagoak lortuz . Baina bere jatorri apaleko kapare nortasunak, bere aurka jokatu zuen. Erregeak, Albako bigarren dukearen seme nagusia zen Garcia de Toledo izendatu zuen Afrikako kapitain jenerala, Nafarra baztertuz.\nAbuztuaren hasieran, On Garciaren agindupean, 7000 gizon eta hamabost itsasontzi prest zeuden Malagatik abiatzeko, baino ipar-afrikar izurriteak, irteera atzeratzera behartu zituen. Bitartean, Nafarrak Jerba uhartea, Tunisiako ekialdeko kostaldearen aurrean dagoen kortsario berberiarren babes ezaguna, erasotzeko aukera aztertu zuen. Hilaren hasieran atera zen Tripolitik, ingurua ikuskatzeko asmoz. Uharteko buruzagi nagusiak konbentzitzen saiatu zen, Espainiako erregeari basailutza onar zezaketen, konfrontazioa saihesteko asmoz. Errefortzuak iritsi arte itxarotea erabaki zuen, inbasioari hasiera emateko.\nItsas ontziak hilaren 29an iritsi zen eta 8000 gizon bateletan lehorreratu ziren, kostaldea oso txikia zelako. Behin lehorrean, zazpi taldeetan banatu zen armada, bakoitza koronel baten agindupean. Don Garc\u00edak buruan jarri zen, Gaztelako nobleziako ehun bat gazterekin batera.\nKortsarioak aurkitzen ziren gazteluari erasotzea zuten helburu bezala. Agintariek, garaipena erraz eta azkar lortuko zutelakoan, janari eta edaririk gabe bidali zituzten erasora. Soldaduek gainera, kanoiak eta bestelako armak eskuz eraman behar izan zituzten. Egarriaren eta akiduraren eraginez. askok konortea galdu zuten. Landaretza bat ikustean, harantz abiatu ziren eta taldeko lehen gizonek, putzu bat aurkitu zuten. Albistea soldaduen artean zabaldu zen eta hauek ere joan ziren putzuaren bila, eskuadroiaren talde guztiak deseginda geratu zirelarik. Une horretan, ehunka berberiar soldadu, egoera hau aprobetxatu zuten oinez eta zaldiz erasotzeko eta ihes egitea lortu ez zuten guztiak hil egin zituzten. 4.000 soldadu inguru (espainiarren erdiak) erail zituzten berberiarrek. Hauen artean, On Garcia eta baita ere beste noble batzuk. Gainerakoek ihes egin zuten itsasertzerantz.\nHondamena ez zen hemen amaitu, izan ere, hilaren 31an denborale gogor baten ondorioz, ontzi batzuk hondoratu eta belaontziak sakabanatu ziren, haizearen menpe geratu zirelarik. Nafarraren ontzia noraezean joan zen Turkiako kostaldearekin topo egin zuen arte, baino ontziaren ezbehar baten ondorioz, hondoratzeko zorian egon zen. Erronkariko marinelaren trebeziari esker salbatu zen ontzia. Norabidea aldatzea lortu zuen eta Tripolira iristea lortu zuen honela. Geratzen ziren ziren hogeita hamar belaontziek eta 5.000 gizonek Lampedusan egin zuten negua.\nBerriro Italian.\nJerbako hondamendiaren ondorioz, Nafarrak etsai ugari egin zituen gorteetan. Hala eta guztiz, erregeak berriz ere kontuan hartu zuen, baino agintea kendu zion noble baten mesedetan. Bere armadarekin Napolira joatea agindu zitzaion eta hemen Liga Santuaren (1511) armaden kapitain gorena zen Ramon Cardona aginduetara jarri zen.\nBolonia eta Ravenna.\n1511ko azaroaren 2an, Kardona buruan eta Nabarro infanteriako jeneral moduan, Bolonian zeuden frantsesak kanporatzeko asmoz abiatu zen espedizioa Napolesetik. Hiri honen setioa hasi aurretik, lehenik minekin eta ondoren infanteriarekin, Genivoloko gotorlekuan zeudenen errenditzea lortu zuen Nabarrok, 1511ko abenduaren amaieran. Ondoren, 1512ko urtarrilaren 16an, artilleriaren setioa hasi zen, Nabarrok hiriko harresiak lehertzen saiatzen zen bitartean. Hala ere, hezetasuna, hotza eta elurtearen eraginez, ezin izan zuten leherketak eragin. Gaston Foix-Nemoursekoa, frantziarrek Italian zuten kapitain nagusia, 10.000 soldaduen laguntzaz defentsa indartzea lortu zuenean, Cardonak, jada, Bolonia hartzea ezinezkoa zela pentsatu zuen, eta setio bertan behera uztea erabaki zuen.\nFoix eta Cardonaren arteko hurrengo borroka garrantzitsua, Ravennako gudua izan zen 1512ko apirilaren 12an. Baino gauzak ez ziren eman nahi zuten moduan eta Frantziarren nagusitasunaz ohartuta, Kardonak galdutzat eman zuen gudua eta erretagoardiako tropekin batera ihes egin zuen.\nEspainiar infanteriak, lehen lerroan eta Nafarraren agindupean, posizioari eutsi zion, eta etsaien infanteriaren hainbat erasoei aurre egitea lortu zuen. Foixek tropa guztiak bildu eta eraso berri bat antolatu zuen Oraingoan Nabarrok atzera egin zuen. Galdutako guduaren erantzukizuna egotzi zioten Nafarra, nahiz eta hau horrela ez izan. Hala eta guztiz ere, Cardonak eta beste jeneral batzuek errudun jo zuten Erronkariar garaitua, hasieratik erasorik egin ez izana aurpegiratuz.\nNavarro Longuevilleko dukearen preso geratu zen Lochesko gazteluan eta honen askatasunaren truke 20.000 urrezko ezkutu eskatu zituen. Fernando Katolikoak, ezer ordaindu gabe askatzen saiatu zen: lehenik indarrez eta ondoren, diplomatikoki, Frantziarekin sinatutako su-etenak aprobetxatuz. Biak ala biak porrot egin zuten eta Nabarrok preso jarraitu zuen.\nFrantziaren zerbitzura.\nFrantzisko I.ak, Luis XII.aren suhia eta oinordekoa zena, Navarroren kemena eta adimenaren jakitun, bere zerbitzura egoteko proposamena luzatu zion, jeneralaren kargua eskainiz. Honek eskaintza onartu zuen, hiru urtez Espainiako erregeak ez baitzuen ordaindu nahi izan Longuevillek eskatzen zuen ordainsaria.\nNabarrok eginkizun berriari ekiteko hogei gaskoi konpainia euskaldun eta nafar errekrutatu zituen, Italian Frantziarren eraso berri bat bultzatzeko asmoz. 1515eko udan, 50.000 soldaduz osatutako armada handi baten laguntzaz, Alpeak zeharkatu eta Novara, Vigevano eta Pavia hiriak eskuratzen ditu, Milanaldea osoa kontrolpean izateko helburuarekin. 1515eko irailean Marignanoko guduan, agintzen zuen frantziar infanteria Suitzari gailendu zitzaion. Urriaren 4an, artilleria eta minekin sortutako lehergaiei esker, Milango Sforza gazteluko harresiak eraitsi zituen.\nBrescia.\nAita Santua, Germaniar-Erromatar Inperio Santua eta Espainia, Frantziari aurre egiteko elkartu egin ziren. Baino Frantziak Genova eta Veneciaren sostengua zuen, azken hau Brescia galdu egin zuen eta inperialen esku zegoen, Espainiar soldadu talde baten zaintzapean.\n1515eko azaroan, Milanen zegoen Veneziako enbaxadoreak, Nabarro asebete zuen, hiriaren birkonkistaren burua izateko. Gehienbat Euskaldunak eta Gaskoiak ziren 8.000 soldaduekin bat abiatu zen Bresciara. Hilabete berean, setioaren kokalekuak finkatuta zeuden. Abenduan hasi ziren gotorlekuaren ondoan minak jartzeko beharrezkoa ziren indusketak egiten. Espainiarrek, Nabarroren teknikak ezagutzen zutenez, kontra minak jarri zituzten eta hauek leherrarazi ziutuzten. Nabarroren asmoak zapuzteaz gain, tuneletan lur azpian zeuden zulatzaile askok, hil egin ziren leherketa hauen ondorioz. Erasoaren porrota eta soldadu Alemaniarren etorreraren berriak, setioa aldi baterako altxatzera eraman zuen.\nItaliako iparraldean beste gerra ekintza batzuetan zenbait goi agintarirekin elkarlanean aritu ondoren, 1516ko maiatzean, Teodoro da Trivulzioren tropekin bat egin zuten 5000 soldaduen buru jarri zen, Bresciari behin betiko erasoa egiteko. Ordainsaria jasotzen ez zuten soldadu asko ihes egin eta gero, hiria defendatzen zutenen kopurua, erasotzaileen baino askoz txikiagoa zen. Honen ondorioz, Frantsesek, hiriaren agintean zegoen kapitain Espainiarrarekin errenditzea adostea lortu zuten.\nKortsario moduan etapa laburra.\nGerra amaitu ondoren (1516ko abuztua), eta lanik gabe geratu ondoren, Nabarrok kortsarioa izatea erabaki zuen, Marseillan finkatuz. 20.000 dukerri lortu zituen Frantziako gorteetatik, 18 itsas ontziko flota eta 6.000 gizon bildu zituelarik. Urte bukaera aldera abiatu zen itxaropen handiz, baina hotzak, elikagai faltak eta gaixotasunek bere asmoak zapuztu zituzten, eta 1517ko urtarrilean itzuli behar izan zuen Frantziara.\nUrte amaieran, aita santuarekin elkarrizketatu zen, eta bere babespean fedegabeen aurkako gurutzadan borrokatzeko nahia adierazi zion. Finantziaketa txiki bat lortu zuen aita santuaren eskutik. Honek 2.000 gizon lortzeko aukera eskaini zion. 1518ko udan, bederatzi galeoi eta bost birgantinekin nabigatzen egon zen, baina ezin izan zuen bere helburu nagusia lortu, Monastirren konkista.\nAbenduan, Frantzisko I.a Frantziakoaren babesa lortu zuen, berriz ere Ipar Afrikako kortsarioen aurka borrokatzeko. Navarrok, urrian, Sinan kortsarioaren eskuadrarekin topo egin zuenean Mehediaren aurrean, ezin izan zuen borrokatu, eta Proventzara itzuli behar izan zuen. Goseak eta gaixotasunek eskifaiari kalte handia egin zioten. Urtebete geroago lau ontzi zituela, bere azken saiakera egin zuen baino ez zuen emaitza onik lortu.\nKarlos I.aren gaitzespena.\n1520. urtearen hasieran, Frantziako erregeak ontzi boteretsu bat armatu zuen Proventzan, eta espero zenaren kontra, ez zuen Nabarrok agintean jarri, baizik eta bere maitale baten anaiari. Nabarro baztertuta sentitu zen eta Frantziarekin zuen harremana eten eta Espainiako Karlos I.a aginduetara jartzea erabaki zuen. Honetarako, eskaera bat egin zion erregeari, Aita Santua eta Juan Manuel Belmonte jauna Espainiak Erroman zuen enbaxadorearen bidez.\n1521-1526ko Italiako gerra.\nItaliako gerra piztu zenean 1521-1526 urteen artean, Nabarrok berriz ere militar bihurtu zen. Frantzisko Iak, Genebako defentsa indartzera bidali zuen lau galera eta 2000 infanterekin. Zoritxarrez, Inperialak hirian sartzen ari zirenean iritsi zen hirira (1522ko maiatzak 30), eta Juan de Urbina landa-maisuak harrapatu zuen, Kapitain Handiaren kanpainetan bere aginduetara soldadu izan zena.\nJuan Manuel enbaxadore jaunak, berriz ere, erronkarikoa bere zerbitzura onartzea iradoki zion Carlos V.ari. Baina oraingoan ere erregeak uko egin zion horri, eta Nabarro Napoliko Castel Nuovora espetxeratuta eramateko agindu zuen, bi hamarkada lehenago harresiak eraitsi zizkion gotorleku berera. Han lau urte emango zituen preso.\nMadrilgo Itunaren arabera (1526ko urtarrilak 14), gatazkari amaiera eman ziona, preso guztiak aske utzi behar zituzten, beraien jauna izan zenaren zerbitzuan jartzen baziren. Hala ere, Nabarroi dagokionez, Karlos V.aren gorteko zenbait ahotsek traidoretzat jotzen zuten, eta argi zegoen subiranoak ez zuela ezer jakin nahi berari buruz. Horregatik, Frantziako Frantzisko I.a agindupean jarri zen berriro. Honek oso goiz urratu zuen ituna, eta laster hasiko zuen Italian Cognaceko Ligako gerrak ezizenez ezagunak izan direnak.\nCognaceko Ligako gerra.\nNabarrok almirante karguarekin parte hartu zuen gatazka honetan itsas indar koalzoarekin batera. Hala, Genovako itsas blokeoa zuzentzen zuen (1526), espainiar sorospen flota baten hurrengo etorreraren berri jaso zuenean. Baina porrot egin zuen, etsaiek ihes egin zutenean. Erregeak kargutik kendu zuen eta, trukean, lehorreko agintea eman zion.\nOrain infanteriako jeneral bezala, Lautrec mariskalaren agindupean, Genova eta beste leku batzuk hartzen lagundu zuen. Ligako armadek Bolonian igaro zuten negua, eta udaberriko kanpainarako prestatu ziren, aurkaria penintsulatik kanporatzeko asmoz, Napolin bakartuta zeudelarik.\n1528ko otsailaren amaieran, Nabarro Napoliko erresuman aliatuen erasoaren abangoardian jarri zen. Zenbait eremu menderatzeaz arduratu zen, eta ondoren, Lautrecekin bildu zen hiriburuaren aurrean, inperioen azken gotorlekua menderatzeko asmoz. Garaipena argia zen zen Liga osatzen zutenentzat: 26.000 gizon eta 10.000 hispano-alemaniar (Napoliko infanteriaz eta albaniar zalditeria arinaz gain).\nItsas blokeoa, Andrea Doria bere iloba zenaren Juan Andreak lagunduta, bermatuta zegoela zirudien, Hugo de Moncadak hausteko saiakerak porrot egin zuenean. Hala ere, Genovako almiranteak, enperadorearekin bando aldaketa bat negoziatu zuen. Horrela, udan, kontratu berria sinatu ondoren, osabaren eta ilobaren ontziek ez zuten eragotzi Hispano-Germaniar garnizioa hornitzea eta indartzea, eta setiatzaileei itsasotik eraso egiten hasi ziren.\nSetioan aurkitzen zirenei ura kentzeko, Lautrecek hirira eramaten zuten kanalak haustea agindu zuen. Baina honek, inguruko lurraldeak putzuz bete zituen, bere soldaduak aurkitzen ziren tokiak hain zuzen ere. Udako beroak lagunduta, eltxoak eta beste intsektu batzuk ugaldu ziren, eta izurrite bortitz bat zabaldu egin zen tropa aliatuen artean. Hala ere, mariskal frantziarrak Napoli eroriko zela uste zuen, eta ez zuen setioa altxatu nahi izan. Baino milaka soldaduk bezala, bera ere gaixotu egin zen eta abuztuaren 15ean hil egin zen. Handik gutxira Nabarrok ere lehen sintomak sentitzen hasi zen. Saluzzoko markesak, Lautrecen ordezkoak, armada berehala erretiratzeko agindu zuen, artilleria, dendak eta lanabesak bertan behera utziz (abuztuaren 29an eta 30ean). Inperialek etsaien ihesaz ohartu zirenean, gotorlekutik irten ziren. Zalditeria arinaren bidez, talde nagusia harrapatu zuten Aversan. Talde horretan ere, Pedro Navarro zegoen."}
{"id": "272630", "revid": "28807", "url": "https://eu.wikipedia.org/wiki?curid=272630", "title": "Pedro Bereterra", "text": ""}
{"id": "272631", "revid": "28807", "url": "https://eu.wikipedia.org/wiki?curid=272631", "title": "Pedro Navarro", "text": ""}
{"id": "272632", "revid": "336", "url": "https://eu.wikipedia.org/wiki?curid=272632", "title": "Peter Singer", "text": "Peter Albert David Singer (Melbourne, ) australiar filosofoa da. Melbourneko eta Oxfordeko (Ingalaterra) unibertsitateetan egin zituen ikasketak. 1971-1973 bitartean Oxfordeko irakasle izan zen, eta harrezkero zenbait fakultatetan lan egin du Estatu Batuetan eta Italian; 1977an filosofiako irakasle izendatu zuten Melbourneko Monash Unibertsitatean. 1987-1991 bitartean Monasheko Giza Bioetikako Zentroko zuzendari izan zen, eta hango zuzendari-laguntzaile da 1992az gero. \nSinger XX. mendeko arrazionalistatzat hartua da; arrazoian oinarrituriko sistema filosofiko baten aldekoa da, alde batera utzirik sentimendua, norberaren interesa edo gizarte-baldintzak. Umekien esperimentazioarekin, ingeniaritza genetikoarekin, abortuarekin eta abarrekin zerikusia duten arazo etikoez dihardu. Bere ustez, etikoki zuzentzat jo behar da ekintza bat baldin eta ekintza horrek ahalik eta jende gehienentzat ahalik eta ondorio onuragarri gehien ekarriko badu. Singerren liburuen artean azpimarratzekoak dira \"Animalien askapena\" (1975), \"Etika praktikoa\" (1979) eta \"Nola biziko gara?\" (1993). Bere argitalpenen eskubideak nazioarteko laguntzarako erakundeei eta animalien askapenaren aldeko mugimenduei ematen dizkie eta irabazien % 10-20 pobreei, aberatsek behartsuei laguntzeko betebehar etikoa baitute bere ustez."}
{"id": "272633", "revid": "336", "url": "https://eu.wikipedia.org/wiki?curid=272633", "title": "Emilio Vedova", "text": "Emilio Vedova (Venezia, Italia, 1919ko abuztuaren 9a - \"Ib.\", 2006ko urriaren 25a) margolaria izan zen.\nBere kasa ikasi zuen, eta 1942an bat egin zuen Milango Corrente taldeko pintore antifaxistekin: Birolli, Vittorini, Guttuso eta Morlottirekin. Bigarren Mundu Gerran erresistentzian parte hartu zuen, eta 1943an bere bakarkako erakusketa egin zuen, Milango \"La Spiga e Corrente\" galerian. 1946an, Morlottirekin batera, \"Beste Gernika bat\" manifestua idatzi zuen eta Italiako Arte Fronte Berria taldearen sortzaileetako bat izan zen.\n1948an Italiako Arte Abstraktua erakusketan parte hartu zuen, Erroman, bai eta Veneziako Biurtekoan ere, Fronte Berria taldearekin. 1951n bere lehen bakarkako erakusketa egin zuen Estatu Batuetan, New Yorkeko Catherine galerian. Vedovaren margotzeko era estatubatuar espresionista abstraktuena gogorarazten du, Pollock eta batez ere Klinerena. 1954an bakarkako erakusketa egin zuen Rio de Janeiroko Arte Modernoko Museoan, eta hurrengo urtean Kasseleko lehen Documentan parte hartu zuen. 1957an Nazioarteko Guggenheim Sariketa irabazi zuen. 1965ean Chicagoko Gaur Egungo Arte Institutuak atzera begirakoa eskaini zion, eta handik gutxira Oskar Kokoshkaren lekua hartu zuen Salzburgoko \"Internationale Sommerakademie f\u00fcr bildende Kunst\"en. Azkeneko urteetan Venezian irakasle aritu zen."}
{"id": "272634", "revid": "336", "url": "https://eu.wikipedia.org/wiki?curid=272634", "title": "Miquel Coll i Alentorn", "text": "Miquel Coll i Alentorn (Bartzelona, Katalunia, 1904ko maiatzaren 12a - \"ib.\", 1990eko abenduaren 15a) katalan politikari eta historialaria izan zen.\nBiografia.\nFamilia aberatsekoa zen, eta ingeniaritzako ikasketak egin zituen, baina ez zen inoiz lanbide horretan aritu. 1931. urtean Acci\u00f3n Republicana de Catalu\u00f1ako kide egin zen, liberala eta maila batean katalanzalea zen alderdikoa. 1932an Uni\u00f3n Democr\u00e1tica de Catalu\u00f1a sortu zuen, eta idazkari nagusi izatera iritsi zen.\n\"Estudios Universitarios Catalanes\" erakundea berrantolatu zuen 1942an, eta Kataluniako Historiako irakasle izan zen bertan. 1969-1977 bitartean irakasgai hori bera irakasten jardun zuen Bartzelonako Unibertsitatean ere. 1976an \"Consejo Federal Espa\u00f1ol del Movimiento Europeo\" kontseiluko presidente izendatu zuten, eta urtebete geroago \"Converg\u00e8ncia i Uni\u00f3\" alderdian sartu zen. 1980an Kataluniako Parlamentuko diputatu egin zuten, eta Generalitateko Presidentetzako aholkulari izan zen ondorengo lau urteetan; 1984tik hil zen arte (1990), berriz, Kataluniako Parlamentuko presidente.\nHistorialari gisa, \"Historiografia de Catalunya en el periode primitiu\" (1951-1952, \"Kataluniaren historiografia antzinako garaietan\"), \"Descloten kronika\" lanaren edizio kritiko bat (1949-1951) eta Guillem Ramon de Montcadaren kondairari buruzko ikerketak (1957) argitaratu zituen, beste lan batzuen artean."}
{"id": "272635", "revid": "336", "url": "https://eu.wikipedia.org/wiki?curid=272635", "title": "Lionel Cooper", "text": "Jacob Lionel Bakst Cooper (Beaufort West, Lurmutur Mendebaldea, Hegoafrika, 1915eko abenduaren 27a - Londres, Ingalaterra, 1979ko abuztuaren 8a) hegoafrikar matematikaria izan zen.\nBiografia.\nCape Towngo Unibertsitatean matematika- eta fisika-ikasketak egin zituen, eta sari ugari irabazi zituen graduatu baino lehen. Beka baten laguntzaz Oxfordeko Queen's Collegen jarraitu zituen ikasketak 1935ean. Han ere sariak irabazi zituen, bereziki funtzioen teoriaren arloan. Doktoregoa lortzeko asmotan Titchmarshen zuzendaritzapean lan egin zuen eta 1940an eskuratu zuen, \"Theory and applications of Fourier integrals\" (\"Fourierren integralen teoria eta aplikazioak\") tesiari esker.\n1940-1944 bitartean Bristol Aeroplane Companyn lan egin zuen. Londresko Birkbeck College eta Imperial Collegen eskolak eman ondoren, Cardiffeko matematika-irakasle hautatu zuten 1951n.\n1965ean Torontora joan zen eta bi urte geroago Ingalaterrara itzuli zen. Cooperrek arlo ugaritan egin zituen ekarpenak: operatzaileen teorian (operatzaile linealak eta Hilberten espazio erreal eta konplexuak), transformazio-teorian (transformazio integralen bakartasuna eta irudikapena, hurbilketak, transformazio linealak, etab.), termodinamikan, analisi funtzionalean eta ekuazio diferentzialetan. Operatzaileen teoria landu ondoren, Einsteinekin bat etorri zen 1949an, quantumen teoriaren sendotasun logiko falta zela-eta."}
{"id": "272636", "revid": "28807", "url": "https://eu.wikipedia.org/wiki?curid=272636", "title": "Jacob Lionel Bakst Cooper", "text": ""}
{"id": "272638", "revid": "58701", "url": "https://eu.wikipedia.org/wiki?curid=272638", "title": "Alain Robbe-Grillet", "text": "Alain Robbe-Grillet (Brest, 1922ko abuztuaren 18a - Caen, 2008ko otsailaren 18a) frantses idazlea eta zinema-zuzendaria izan zen. \"Nouveau roman\" (\u00abNobela berria\u00bb) literatura-mugimenduaren aitzindari eta teorilari nagusia izan zen.\nNekazari ingeniaritzako ikasketak egin zituen, baina 1950. urtetik aurrera literaturan murgildu zen. 1963an idatzi zuen \"Pour un nouveau roman (Nobela berri baten alde)\" obran azaldu zuen bezala, eleberria gauzakien, keinuen eta egoeren arteko loturari dagokio soilik, eta saihestu egin behar da ekintzei edo pertsonaiei buruzko iruzkin psikologiko eta ideologiko oro. Objektibotasunak eta gauzakiaren behaketak kezkatu dute Robbe-Grillet hasieratik: objektuen deskripzio xehea eta psikologiarik gabeko jokabideen deskripzioa egiten zuen lehen obratik, (1953, \"Les Gommes\"), eta objektibotasunaren bilaketa hura obsesio bihurtu zitzaion hurrengo obretan: \"Le Voyeur\" (1955), \"La Jalousie\" (1957, \"Leiho-sarea\" edo \"Jelosia\")\".\" \"Dans le labyrenthe\" (1959, \"Laberintoan\"). Robbe-Grilletek zinemara eraman zituen teknika horiek, \"L\u00b4Ann\u00e9e derni\u00e8re \u00e0 Marienbad\" Alain Resnaisek filmaturiko lanean bereziki (1961, \"Azken urtea Marienbaden\"). Zortzi film luze idatzi eta zuzendu zituen. Eleberri ugari idatzi du teoria-liburu nagusiaren ondoren eta autobiografia bat argitaratu du 1985ean, \"Le Miroir qui revient (Itzultzen den ispilua).\" Alain Robbe-Grillet Akademia frantseseko kide hautatua izan zen 2004an, baina karguari uko egin zion."}
{"id": "272639", "revid": "56334", "url": "https://eu.wikipedia.org/wiki?curid=272639", "title": "Jose Ramon Uriarte (pilotaria)", "text": "Jos\u00e9 Ram\u00f3n \"Katxin\" Uriarte Zaldunbide (Aulesti, - ) bizkaitar zesta-jokalari ohia da. 1971n egin zen profesional Gernikan, eta 1972. urtean joan zen lehenbizikoz Ameriketako Estatu Batuetara, Miamira hain zuzen, bertako frontoietan jokatzera.\nEuskal Herriak eman duen puntistarik hoberenetakoa izanik, Txikito Bolibar eta Katxinen arteko norgehiagokek aro guztiz berezia markatu zuten zesta-puntaren historian. Estatu Batuetan hemezortzi urte eman ondoren, Euskal Herrira itzuli zen 1990. urtean, pilotarien grebaren ondorioz, eta 2000. urteko Errege egunean erretiratu zen Gernikako Jai-Alai frontoian, hogeita zortzi urte zesta-puntari eskaini ondoren. Irabazi dituen tituluen artean, aipagarriak dira 1992. urteko Euskal Herriko Binakako Txapelketa, Arkarozekin batera irabazia Donostiako Karmelo Balda frontoian, Bolibarko Txikito eta Aranburu gainditu ostean; 1996ko Euskal Herriko Banakako Xixtera Txapelketa irabazi zuen, baita Estatu Batuetako NAFJeko Txapelketa ere; 1997an Gasteizen eta 1998an Bartzelonan ospatutako Munduko Txapelketetan Barrondorekin batera lortu zuen txapela; 1998ko Euskal Herriko Binakako Txapela eskuratu zuen. Kantxa barruan eta kantxatik kanpo bere jokabide apal eta jatorragatik da ezaguna, eta pilotari lotuta jarraitzen du, Eusko Basque pilota-enpresako prentsa-arduradun lanetan."}
{"id": "272640", "revid": "28807", "url": "https://eu.wikipedia.org/wiki?curid=272640", "title": "Jose Ramon Uriarte Zaldunbide", "text": ""}
{"id": "272641", "revid": "336", "url": "https://eu.wikipedia.org/wiki?curid=272641", "title": "J. G. Ballard", "text": "James Graham \"J. G.\" Ballard (Shanghai, Txina, 1930eko azaroaren 15a - Londres, 2009ko apirilaren 19a) britainiar idazlea izan zen.\nHaurtzaroan japoniarren kontzentrazio esparru batean gatibu egon zen bere familiarekin Pearl Harborreko erasoaren ondoren. Bizipen horrek bere idazlan gehienetan utzi du arrastoa, batez ere Steven Spielbergek zinemara eraman zuen \"Eguzkiaren inperioa\" (1984) eleberrian. Zientzia fikzioak eta fantasiazko munduak eragin handia izan dute bere literaturan, eta bertan XX. mendeko kezkak aztertzen ditu: hurbil egon daitezkeen ingurumenari lotutako hondamenak, nahiz bilakaera teknologikoak gizadian izan ditzakeen eraginak. Lehen eleberrian (\"Mundu urperatua\", 1962), adibidez, poloetako elurren urtzeak eragindako suntsipenak irudikatzen ditu. Ballarden beste eleberri batzuk dira: \"Inon ez dagoen haizea\" (1962); \"Lehortea\" (1965); \"Kristalezko mundua\" (1966), \"Sorkuntza eguna\" (1987) bezala Afrikan kokatua; \"Zementuzko uhartea\" (1974); \"Ametsen konpainia mugagabea\" (1979); \"Kaixo Amerika\" (1981); \"Emakumeen ontasuna\" (1991); \"Ihesaldia paradisura\" (1994); \"Kokaina gauak\" (1996) nobela beltza, eta David Cronenbergek zinemarako egokitu zuenean, 1996an, eztabaida garratza sortu zuen \"Crash\" (1973). Eleberriez gainera ipuin ugari idatzi ditu, eta saiakera-bilduma bat ere argitaratu zuen 1996an: \"Milurtekoaren gidaliburua erabiltzailearentzat\"."}
{"id": "272643", "revid": "28807", "url": "https://eu.wikipedia.org/wiki?curid=272643", "title": "Jamenei", "text": ""}
{"id": "272644", "revid": "28807", "url": "https://eu.wikipedia.org/wiki?curid=272644", "title": "Ali Jamenei", "text": ""}
{"id": "272646", "revid": "122003", "url": "https://eu.wikipedia.org/wiki?curid=272646", "title": "F\u00e9licit\u00e9 Robert de Lamennais", "text": "Felicit\u00e9 Robert de Lamennais (Saint-Malo, 1782eko ekainaren 19a - Paris, 1854ko otsailaren 27a) frantziar apaiz katoliko, idazle eta pentsalaria izan zen.\nBizitza.\nMatematika-irakaslea izan zen bere anaiak sortutako Saint-Maloko apaizgaitegian; 1816an apaiztu zen Vannesen. 1817tik 1823 bitartean, ospe handia eman zion \"Essai sur l\u00b4indiff\u00e9rence en mati\u00e8re religieuse\" (\u201cErlijiozko axolakabetasunari buruzko saiakera\u201d) idatzi zuen.\n1925ean argitaratutako \"De la religion consid\u00e9r\u00e9e dans ses rapports avec l\u00b4ordre politique et social\" (\u201cErlijioaz, antolamendu politiko eta sozialarekin dituen harremanen ikuspuntutik\u201d) liburuan aginpide zibilak Elizaren aginpidera makurtu behar zuela zioen. 1830ean, Lacordairerekin eta Montalembertekin batera, \"L\u00b4Avenir \"egunkaria sortu zuen, elizaren eta estatuaren aldeko bereizketaren aldekoa. 1832an, Elizak \"Mirari vos\" entziklikaren bidez gaitzetsi egin zituen haren ideiak.\n1834an argitaratutako \"Paroles d\u00b4un croyant\" (\u201cFededun baten hitzak\u201d) liburuak berriro ere Elizaren gaitzespena jaso zuen eta Lamennais Eliza katolikotik at geratu zen. \"Le livre du peuple\" (1838, \u201cHerriaren liburua\u201d), \"Le Pays et le Gouvernement\" (1840, \u201cHerrialdea eta Gobernua\u201d) eta \"Esquisse d\u00b4une philosophie\" (1841-1846, \u201cFilosofia baten zirriborroa\u201d) liburuetan kontzientzia-askatasunaren aldeko agertu zen. 1848an, herriaren ordezkari hautatu zuten batzar legegilerako."}
{"id": "272647", "revid": "1545", "url": "https://eu.wikipedia.org/wiki?curid=272647", "title": "Aurora Redondo", "text": "Aurora Redondo P\u00e9rez (Bartzelona, 1900eko urtarrilaren 1a - El Escorial, Madril, 1996ko uztailaren 9a) espainiar antzezlea izan zen. Umetan Madrila joan zen familiarekin bizitzera, eta han igaro zuen bere bizitzaren eta karreraren zati nagusia. Haurretan hasi zen antzezten. Gaztetan obra dramatikoetan eta zinema mutuko zenbait filmetan parte hartu zuen.\n1926an Valeriano Le\u00f3n antzezlearekin ezkondu zen eta, bikote komiko gisa, \u00c1lvarez Quintero, Arniches, Mu\u00f1oz Seca edota Jacinto Benaventeren lanak antzeztuz ibili ziren denboraldi batez. Espainiako Gerra Zibila piztu zenean Argentinara joan ziren, eta Lola Membrivesen konpainiarentzat lan egin zuten. Espainiara itzulitakoan, konpainia bat sortu zuten, \"Aurora Redondo-Valeriano Le\u00f3n\", ospe handikoa gerra ondoko espainiar antzerkian. Senarra hil ondoren (1955), zineman, irratian eta telebista-sailetan parte hartu zuen \"Anillos de oro\"; \"Histories a cara i creu\"; \"Ca\u00f1as y barro\" eta \"El \u00faltimo caf\u00e9\", baina batez ere antzerkian lan egin zuen: \"Ninette y un se\u00f1or de Murcia\" (1965); \"Buenos d\u00edas, condesita\" (1965); \"Un mill\u00f3n en la basura\" (1966); \"Las tormentas no vuelven\" (1983); \"La casa de Bernarda Alba\" (1984); \"Cartas de mujeres\" (1989); \"Maribel y la extra\u00f1a familia\" (1990); \"Celos del aire\" (1991); \"Melocot\u00f3n en alm\u00edbar\" (1991-92). Sari asko jaso zituen bere karrera luzean zehar."}
{"id": "272648", "revid": "58701", "url": "https://eu.wikipedia.org/wiki?curid=272648", "title": "Cornelius Castoriadis", "text": "Cornelius Castoriadis (Istanbul, Turkia, 1922ko martxoaren 11 - Paris, Frantzia, 1997ko abenduaren 26a) frantses filosofoa eta psikoanalista izan zen.\nBiografia.\nHamabost urte zituela boluntario sartu zen Gazte komunisten taldean Metaxasen diktadurari aurre egiteko. Gerra garaian talde troskista baten barruan alemaniarren okupazioaren kontra lan egin zuen. 1945ean Parisa iritsi zen eta Alderdi Komunista Internazionalistan (troskista) sartu zen, eta ondoren \"Sozialismoa edo basakeria\" aldizkaria eta taldea sortu zituen. Haietan, batetik estalinismoa, eta bestetik troskistek beren buruari egiten zioten kritika-falta salatu zituen; sobietar burokrazia eta burokrazia kapitalistari aurre egitea eskatzen zuen: \"Produkzio-harremanak Errusian \"eta \"Iraultza burokraziaren kontra \"(artikulu-bilduma, 1973).\nTalde hori desegin zenean 1966-1967 urteetan, Castoriadisek marxismoa utzi zuen, esaten baitzuen marxismoaren barnean kontraesana zegoela iraultza-proiektuan bertan: \"Marxismoa eta iraultzaren teoria \"(1964-1965). Haren iritziz iraultzaren benetako helburua gizartea bera antolatzea izan behar zuen, eta ahalmen sortzaile modu guztien garrantzia azpimarratzen zuen: \"Gizartearen Irudizko erakundea \"(1975), \"Ekologiatik autonomiara \"(1981), \"Mundua zatitua \"(1990), \"Egina eta egitekoa \"(1997).\nGizarte Zientzietako Eskolako ikasketaburu izan zen 1979. urteaz geroztik."}
{"id": "272649", "revid": "1545", "url": "https://eu.wikipedia.org/wiki?curid=272649", "title": "Luis Beltr\u00e1n Guerrero", "text": "Luis Beltr\u00e1n Guerrero (Carora, Venezuela, 1914ko urriaren 11 - Caracas, Venezuela, 1996ko maiatzaren 16a) venezuelar poeta eta saiakeragilea izan zen.\nLana.\nHaren obran, hala poesia-lanetan nola saiakeretan, oso nabaria da klasikoen ezagutza eta Rub\u00e9n Dar\u00edoren eragin estetikoa. Hitz lauzko lanetan era askotako gaiez idatzi zuen. Aipagarria da, adibidez, Venezuelako ideien historiari eskainitako lekua \"Perpetua heredad\" (1965, \"Landa betierekoa\") liburuan. Politikari buruzko saiakerak \"El tema de la revoluci\u00f3n\" (1970, \"Iraultzaren gaia\") liburuan bildu zituen. Liburu horrek Literaturako Sari Nazionala irabazi zuen argitaratu zen urtean bertan.\nEstetikaz eta literaturaz ere idatzi zuen: \"Humanismo y romanticismo modernistas\" (1978, \"Humanismo eta erromantizismo modernistak\"). Bestalde, eguneroko bizitzari buruzko kronika bat idatzi zuen: \"Candideces\" (1962-1995, \"La\u00f1otasunak\"). Poesia ez zuen hainbeste idatzi, baina hitz lauzkoa adinakoa da kalitatez: \"Secretos en fuga\" (1942, \"Sekretuak ihesbidean\"), \"Posada del \u00c1ngel\" (1954, \"Aingeruaren ostatua\"), \"El Visitante\" (1958, \"Bisitaria\"), \"Tierra de Promisi\u00f3n\" (1959, \"Agindutako lurra\"), \"Poes\u00eda electa \"(1962, \"Poesia hautatua\") eta \"Obra Po\u00e9tica\" (1977, \"Obra poetikoa\"). Saiakera-lan guztiak \"Prosa cr\u00edtica\" (1983, \"Prosa kritikoa\") liburuan bilduta daude, eta bere literatura lanak, berriz, \"Ensayos y poemas\" (1994, \"Saiakerak eta poemak\") liburuan."}
{"id": "272651", "revid": "1545", "url": "https://eu.wikipedia.org/wiki?curid=272651", "title": "Ant\u00f3nio Ramalho Eanes", "text": "Antonio dos Santos Ramalho Eanes (Castelo Branco, 1935eko urtarrilaren 25a) portugaldar militar eta politikaria da. 1976-1986 bitartean Portugalgo presidentea izan zen.\nBizitza.\nLisboako Unibertsitateko Zuzenbide eta Psikologia Fakultatean egin zituen ikasketak, eta eskola militarrean sartu zen 1950ean. Militar gisa, Macaon, Mozambiken eta Ginea Bissaun izan zen. Iraultza-gerran espezializatu zen Ikasketa Militar Garaien Institutuan, eta irakaspen horiek aplikatu zituen Ginea Bissaun egon zen denboran, 1969-1971 bitartean. 1974ko apirilaren 25ean, Krabelinen iraultza hasi zen egunean, Angolan zen, Armadaren Psikologia Ekintzako zerbitzuan lanean. Iraultzaren kariaz, Portugalera deitu zuten, hedabide sozialen batzordean parte hartzera. Handik gutxira, Vasco Gon\u00e7alves jeneralak telebista-administrazioko batzordearen lehendakaritza eta programen zuzendaritza hartzera deitu zuen, baina ez zuen luzaro iraun karguan, ezker erradikaleko organizazioen presioarengatik. Armadako buruzagitzara igaro zen teniente koronel gisa, eta iraultzaren batzordeko laguntza-zerbitzuetan parte hartu zuen.\n1975eko abenduan mailaz igo eta jeneral izendatu zuten, Lurreko Armadako Estatu Nagusiaren Buruzagi gisa. 1976an Portugalgo Errepublikako lehendakari hautatu zuten, sozialista, kristau-demokrata eta sozialdemokraten laguntzarekin. 1986. urtera arte egon zen karguan. Gaur egun, eta agintaldia bete duten beste lehendakarien antzera, biziarteko kargua du Estatu Kontseiluan."}
{"id": "272652", "revid": "6327", "url": "https://eu.wikipedia.org/wiki?curid=272652", "title": "Antonio Ramalho Eanes", "text": ""}
{"id": "272653", "revid": "512", "url": "https://eu.wikipedia.org/wiki?curid=272653", "title": "Miguel \u00c1ngel Rodr\u00edguez Echeverr\u00eda", "text": "Miguel \u00c1ngel Rodr\u00edguez Echeverr\u00eda (San Jose, 1940ko urtarrilaren 9a) costarricar ekonomista, enpresaburu eta politikaria da. Costa Ricako presidentea izan zen 1998-2002 bitartean.\nBizitza.\nCosta Ricako unibertsitatean egin zituen ikasketak, eta bertan eskuratu zituen ekonomia eta gizarte zientzietako lizentzia, 1962an, eta zuzenbidekoa, 1963an; unibertsitate hartako irakasle ere izan da. Costa Ricako ikasketak amaitu ondoren, 1966an Berkeleyko Unibertsitatera aldatu zen ikasketak sakontzera. Harrezkero bere herriaren ordekari izan zen zenbait erakunderen bilkuretan, harik eta urte hartan bertan Jos\u00e9 Joaqu\u00edn Trejos Fern\u00e1ndez Costa Ricako lehendakariaren aholkulari ekonomiko izendatu zuten arte. Ondoren, ministro-kargua eta Costa Ricako Banku Zentraleko zuzendariarena izan zituen bere esku, baina 1970. urtean kargu politikoak bertan behera utzi eta irakaskuntzara itzuli zen.\n1984. urtean Partido Unidad Social Cristiana alderdiaren zuzendaritzan sartu zen, eta handik lau urtera lehendakaritzarako hauteskundeetara aurkeztu zen, baina ez zuen garaipena lortu. 1990. urtean, ordea, diputatu hautatu zuten, eta 1991-1992 urteetan Biltzar Legegileko lehendakari izan zen. 1997. urtean berriro aurkeztu zen lehendakaritzarako hauteskundeetara bere alderdiaren hautagai gisa, eta garaipena lortu zuen; Partido de Liberaci\u00f3n Nacional alderdiko Jos\u00e9 Mar\u00eda Figueresen ondorengoa izan zen, hortaz, lehendakaritzan 2002. urtera arte."}
{"id": "272654", "revid": "28807", "url": "https://eu.wikipedia.org/wiki?curid=272654", "title": "Attila", "text": ""}
{"id": "272655", "revid": "90204", "url": "https://eu.wikipedia.org/wiki?curid=272655", "title": "John Fowles", "text": "John Robert Fowles (Leigh-on-Sea, Essex, 1926 - Lyme Regis, Dorset, 2005) britainiar idazlea izan zen.\nFrantses hizkuntzako ikasketak egin zituen Edinburgoko eta Oxfordeko unibertsitateetan. Bigarren Mundu Gerran Britainia Handiaren itsas armadan parte hartu ondoren, irakasle aritu zen Frantzia, Grezia eta Ingalaterrako eskoletan. 1963an argitaratu zuen bere lehenengo eleberria, \"Bildumaria\", neska eder bat bahitzen duen bulegari bati buruzkoa. Haren beste eleberri gehienak bezala, berehalako arrakasta izan zuen eta oso harrera ona irakurleen artean. Ondoren, \"Magoa\" (1965) -Greziako uharte batean, engainu misteriotsuen biktima den ingeles irakasle gazte bati buruzkoa- eta \"Lotinant frantsesaren emaztea\" (1969) -XIX. mendean kokatutako amodiozko istorioa, egitura narratibo zatikatukoa- idatzi zituen. Kontakizun horietako batzuk zinemara eraman dira. Fowles kontakizun-narratzaile trebea da, eta arreta berezia jartzen du banakoen psikologiaren eta konbentzio sozialen artean sortzen diren gatazketan. Haren obra guztietan azaltzen den gai bat aukeramena da, eta batzuetan irakurlea bera nahastea bilatzen du: \"Lotinant frantsesaren emaztea\" eleberrian, adibidez, bi bukaera posible planteatzen ditu. Eleberri horiez gainera, aipagarria du \"Bolizko dorrea\" ipuin bilduma, ironikoa, preziosista, kritikak aho batez goretsia.\nKanpo estekak.\n[[Kategoria:Ingelesezko idazleak]]\n[[Kategoria:Ingalaterrako eleberrigileak]]\n[[Kategoria:Ingalaterrako ipuingileak]]\n[[Kategoria:Ingalaterrako saiakeragileak]]"}
{"id": "272656", "revid": "512", "url": "https://eu.wikipedia.org/wiki?curid=272656", "title": "Carlos Gorostiza", "text": "Carlos Gorostiza (Buenos Aires, Argentina, 1920ko ekainaren 7a - Buenos Aires, 2016ko uztailaren 19a) argentinar antzerkigilea izan zen. XX. mendearen erdialdeko Argentinako antzerki-joera berriaren sortzailea.\nBiografia.\nArgentinako antzerki independentea deitu dena sortu zuen, eta bere garaiko antzerkigileen aitzindari izan zen, antzerkigintzaren giltzarri, Hego Ameriketako antzerkigintza aztertu dutenentzat. Poesia, antzerki-lanak eta txotxongiloa egiten hasi zen berak sortutako konpainiarekin (\"Los t\u00edteres de la estrella grande\"). Konpainia horrentzat idatzi zituen, besteak beste, \"La clave encantada\" (1943) eta \"Nuevos t\u00edteres\" (1949). Azkeneko urte horretan, arrakasta handia izan zuen antzerki independentearen munduan, \"El puente\" (\"Zubia\") obrarekin. Handik aurrera, Hispanoamerikako antzerkigile ospetsuenetako bat izan zen.\nGorostizaren antzerki-lanak, errealismoaren konbentzioetatik irten gabe, Buenos Airesko kaleko hizkerarekin, jendea, ohiturak eta gizarte-harremanetan sortzen diren arazo moralak aztertzen ditu, existentzialismotik gertu dagoen ikuspegi bati jarraituz.\nLan aipagarriak ditu, besteak beste: \"Marta Ferrari\" (1954, filma), \"El pan de la locura\" (1958, \"Eromenaren ogia\", antzezlana), \"Los pr\u00f3jimos\" (1967, \"Hurkoak\", antzezlana), \"El lugar\" (1970, \"Lekua\", antzezlana) eta \"Aeroplanos\" (1989, \"Aireplanoak\", antzezlana), \"El patio de atr\u00e1s\" (1994, \"Atzeko patioa\", antzezlana) , \"Vuelan las palomas\" (1999, \"Usoek hegan egiten dute\", eleberria), \"La buena gente\" (2001, \"Jende ona\", eleberria), \"El merodeador enmascarado\" (2004, \"Kuxkuxero mozorrotua\", oroitzapenak)."}
{"id": "272657", "revid": "512", "url": "https://eu.wikipedia.org/wiki?curid=272657", "title": "Pedro La\u00edn Entralgo", "text": "Pedro La\u00edn Entralgo (Urrea de Ga\u00e9n, Teruel, 1908ko otsailaren 15a - Madril, 2001eko ekainaren 5a) espainiar sendagile eta idazlea izan zen.\nMedikuntzan doktore, medikuntzaren historiako katedradun eta errektore izan zen Madrilgo Unibertsitatean. Medikuntzako arazoak ez ezik, Jos\u00e9 Ortega y Gasset eta Xabier Zubiriren eraginpean antropologia filosofikoa ere landu zuen La\u00edn Entralgok. Haren idazlan ugariren artean nabarmenak dira: \"Medicina e Historia\" (1941, \"Medikuntza eta Historia\"); \"Sobre la cultura espa\u00f1ola\" (1942, \"Espainiako kulturaz\"); \"Las generaciones en la historia\" (1945, \"Belaunaldiak historian zehar\"); \"Espa\u00f1a como problema\" (1949, \"Espainia arazo gisa\"); \"La espera y la esperanza\" (1957, \"Itxaronaldia eta itxaropena\"); \"Teoria y realidad del otro\" (1961, \"Besteari buruzko teoria eta errealitatea\"); \"La relaci\u00f3n m\u00e9dico-enfermo, historia y teor\u00eda\" (1964, \"Medikuaren eta gaixoaren arteko harremanak. Historia eta teoria\"); \"Descargo de conciencia\" (1976, \"Kontzientzia garbiketa\") autobiografikoa; \"Antropolog\u00eda de la esperanza\" (1984, \"Itxaropenaren antropologia\") eta \"Cuerpo y alma\" (1991, \"Gorputz eta arima\"). Espainiako Medikuntza- eta Hizkuntza-akademietako kidea izan zen, eta azken horretako zuzendari izan zen 1982-1988 bitartean. Sari asko irabazi zituen, besteak beste, Komunikazio eta Humanitateetako Asturiasko Printzea saria 1989an."}
{"id": "272659", "revid": "336", "url": "https://eu.wikipedia.org/wiki?curid=272659", "title": "Al Purdy", "text": "Alfred Wellington Purdy, edo soilik Al Purdy (Wooler, Ontario, Kanada, 1918ko abenduaren 30a - 2000ko apirilaren 21a), kanadar poeta izan zen.\nBiografia.\nBelaunaldi gazteen bide-erakusle nagusietako bat. Ikasketak bukatuta, Vancouverrera joan zen bizitzera. Han lantegi batean lan egin zuen denboraldi batez. Bigarren Mundu Gerran aire-armadan aritu zen. Kanada, Kuba, Mexiko, Grezia, Turkia, Italia, Frantzia, Japonia eta Afrikan zehar bidaiatu zen.\n\"Cariboo Horses\" (1965) lanarengatik Gouverneur G\u00e9n\u00e9ral saria irabazi zuen. Poesia-lanez gainera, irrati eta telebistarako idatzi zuen, eta bere bidaiei buruzko saiakerak \"Maclean's\" eta \"Weekend Magazine \"aldizkarietan argitaratu zituen. Gero, \"No other country\" (1977) liburuan jaso zituen guztiak. Milton Acornen \"I\u00b4ve tasted my blood\" (1969) eta Andrey Suknaskiren \"Wood Mountain poems\" (1976) poesia-liburuak argitaratu zituen, eta \"Fifteen winds\" (1969), \"Storm warning\" (1971) eta \"Storm warning II\" (1976) antologiak atondu zituen. Umore eta ironia handiz idatzi zuen beti, eta 60ko hamarraldian esperimentalismo formala saiatu zuen.\nLanik aipagarrienak: \"The enchanted echo\" (1944), \"Pressed on sand\" (1955), \"Emu, remember\" (1955), \"Poems for all the\" \"Annettes\" (1962), \"North of summer: poems from Baffin Island\" (1967), \"Wild grape wine\" (1968), \"In\" \"search of Owen Roblin\" (1974), \"Being Alive. Poems 1958-1978\" (1978) eta \"The stone bird\" (1981)."}
{"id": "272660", "revid": "28807", "url": "https://eu.wikipedia.org/wiki?curid=272660", "title": "Alfred Wellington Purdy", "text": ""}
{"id": "272661", "revid": "336", "url": "https://eu.wikipedia.org/wiki?curid=272661", "title": "John Rogers Searle", "text": "John Rogers Searle (Denver, Colorado, 1932ko uztailaren 31) estatubatuar filosofoa da.\nOxfordeko Unibertsitatean eskuratu zuen doktoregoa, eta irakaslea izan da Kaliforniako Unibertsitatean. Lan aipagarrienak hizkuntzaren ikerketaren ingurukoak ditu, hain zuzen ere, hizkeraren ingurukoak, zeinetan arau jakin batzuk zuzentzen duten jokabide-mota gisa agertzen baitu hizkera. Besteak beste, aztergai izan ditu zentzua eta erreferentzia, predikazioa etab. 1976. urteaz gero, gutxi gorabehera, bereziki kezkatu da adimenaren filosofiaz. Kezka horren ondorioa da adibidez \"Intentionality\" lana, zeinetan eskaini baitu adimen-egoeren eta gertaeren edukiari buruzko teoria bat, eta kritikatu baitu giza adimena eta ordenagailuaren funtzionamendua kidekotzat hartzen dituen joera. Etikaren alorrean, berriz, betebeharren analisian oinarritu du bere jarduera. Lan aipagarriak ditu, aurretik aipaturikoaz gainera, \"Speech Acts: An Essay in the Philosophy of Language\" (1969, \"Diskurtsoaren jarduna: hizkuntzaren filosofiari buruzko saiakera bat\"), \"Intentionality: An Essay in the Philosophy of Mind\" (1983.\" Intentzionalitate: adimenaren filosofiari buruzko saiakera bat\") eta \"The Rediscovery of the Mind\" (1993,\" Adimenaren berraurkikuntza\"). Liburuak ez ezik, bere ikergaien inguruko hainbat artikulu ere eman ditu argitara."}
{"id": "272662", "revid": "28807", "url": "https://eu.wikipedia.org/wiki?curid=272662", "title": "John Searle", "text": ""}
{"id": "272663", "revid": "56334", "url": "https://eu.wikipedia.org/wiki?curid=272663", "title": "Michael Stuart Brown", "text": "Michael Stuart Brown (New York, 1941eko apirilaren 13a) estatubatuar sendagile eta ikertzailea da.\nFiladelfian egin zituen ikasketak: Pennsylvaniako Unibertsitatean graduatu zen 1962. urtean, eta Medikuntza Eskolako titulua lortu zuen 1966an. Bostongo erietxean lan egin zuen, eta han ari zela ezagutu zuen Goldstein, hura ere sendagile gisa lanean ari zenean. Brown Bethesdako Osasun Institutuan hasi zen geroago, Maylanden, eta han ikertu zuen digestio-aparatuaren kimika. 1971. urtean Texasko Unibertsitateko Medikuntza Eskolako ikerketa-sailean sartu zen, eta 1977an eritasun genetikoen zentroko zuzendari izendatu zuten. Bere lan nagusia kolesterolari buruzkoa izan zen. Goldsteinekin batera hasi zen ikerketa horiek egiten, 1972. urtean. Bi zientzialariok kolesterola arterietan nola pilatzen den eta bihotzekoen arriskua nola areagotzen duen azaldu zuten. Hain zuzen ere, kolesterola zelulen gainaldeko LDL hartzaileek kontrolatzen dutela aurkitu zuten, eta hartzaile horiek odoleko dentsitate txikiko lipoproteina izeneko gantz-partikulak xurgatzen dituztela; horrela, kolesterol askoko dieta batek hartzaile horiek deuseztatzen dituztela eta bihotzekoak izateko arriskua areagotzen duela atera zuten ondorioz, besteak beste. 1985. urtean Medikuntzako Nobel Saria eman zieten, beren aurkikuntzengatik."}
{"id": "272665", "revid": "28807", "url": "https://eu.wikipedia.org/wiki?curid=272665", "title": "Michael S. Brown", "text": ""}
{"id": "272666", "revid": "46380", "url": "https://eu.wikipedia.org/wiki?curid=272666", "title": "Jules de Polignac", "text": "Jules de Polignac (Versailles, 1780ko maiatzaren 14a - Paris, 1847ko martxoaren 2a) frantziar politikaria izan zen. 1829-1830 bitartean, erregea Karlos X.a zela, Frantziako lehen ministroa izan zen.\n1867an Hendaian Mauresque Etxea eraikiarazi zuen.\nBizitza.\nGeorges Cadoudalen konplotean parte hartu zuen; preso hartu zutelarik, ihes egitea lortu zuen. 1814an Parisa itzuli zen Artoisko kondearekin, geroago Karlos X.a Frantziakoa izan zenarekin, eta 1815ean Borboikoei jarraitu zien Gantera. Luis XVIII.a Frantziakoaren agintaldian ere Artoisko kondearen taldeko kidea izan zen. Frantziako pare hautatu zuten, baina uko egin zion Gutuna zin egiteari, erlijio-arrazoiak zirela eta.\n1820an Erromako printze titulua jaso zuen, eta 1823-1827. urteetan enbaxadore izan zen Londresen. 1829an Kanpo Arazoetarako ministro izendatu zuten eta urte berean Kontseiluko lehendakari hautatu zuten. Liberalen gaitzespena jaso zuen Ingalaterrarekiko eta Eliza Katolikoarekiko erakusten zuen mendekotasuna zela eta. Europako egitura politikoa berriro antolatzea proposatu zuen Otomandar Inperioaren gainbehera etorri zenean, baina asmoa bertan behera geratu zen Prusia ados ez zegoelako. Aljeriako espedizioa antolatu zuen, eta horren ondorioz ingelesen kidetasuna galdu zuen.\n1830. urteko ordenantzak erredaktatu ondoren aginpidea utzi behar izan zuen, eta Granvillen atxilo hartu zuten Ingalaterrara ihes egin behar zuenean. Pareen ganberan azaldu behar izan zuen eta, titulu guztiak kendurik, bizi guztirako espetxe-zigorra eman zioten. 1836an amnistia lortu zuen."}
{"id": "272667", "revid": "28807", "url": "https://eu.wikipedia.org/wiki?curid=272667", "title": "Jules Auguste Armand Marie de Polignac", "text": ""}
{"id": "272668", "revid": "512", "url": "https://eu.wikipedia.org/wiki?curid=272668", "title": "Carlos Iniesta Cano", "text": "Carlos Iniesta Cano (Madril, 1908ko maiatzaren 13a - \"ibidem\", 1990eko abuztuaren 6a) espainiar militarra izan zen.\nBiografia.\nIbilbide militar azkarra izan zuen: 1926rako Infanteriako tenientea zen. 1934an Asturiaseko iraultza geldiarazi zuen armadako kidea izan zen, eta 1936ko uztailaren 18ko jazarraldia gertatu eta berehala, matxinatuekin elkartu zen, Legioko IV. Banderaren buruzagi gisa. 1939an, gerra amaitzean, ikasketekin jarraitu zuen, eta diploma lortu ondoren, 1955ean, Washingtongo espainiar enbaxadako agregatu militar izendatu zuten.\n1964-1967 bitartean Zaragozako Akademia Militarreko zuzendari kargua izan zuen. Huescako gobernadore militarra izan zen 1967an, eta Madrilekoa 1968-1970 bitartean. Azken urte horretan Aljeriako espainiar enbaxadore izendatu zuten, eta bertan jardun zuen, bi urte geroago teniente jeneral mailara igo zen arte.\n1972-1974 epean Guardia Zibilaren zuzendari nagusi kargua bete zuen. Garai horretan armadak bizitza politikoan parte-hartze garrantzitsua izan behar zuela defendatu zuen, eta 1973an Luis Carrero Blanco Gobernuko presidentea hil zutenean, frankisten talde atzerakoienekin elkartu zen. Francoren heriotzaren ondoren (1975), demokratizazio politikoaren aurka zegoen politikari eta militarren taldeko kide izan zen. Sistema demokratikoa ezarri zenean (1977-1978), erretiroa hartu zuen."}
{"id": "272669", "revid": "1545", "url": "https://eu.wikipedia.org/wiki?curid=272669", "title": "Fr\u00e9d\u00e9ric Joliot", "text": ""}
{"id": "272670", "revid": "336", "url": "https://eu.wikipedia.org/wiki?curid=272670", "title": "Jos\u00e9 Ignacio Ruiz", "text": "Jos\u00e9 Ignacio Ruiz Olabu\u00e9naga (Urdu\u00f1a, Bizkaia, 1929ko abenduaren 30a - Bilbo, 2014ko abenduaren 14a) bizkaitar soziologo, irakasle eta ikerlaria izan zen.\nBiografia.\nSoziologian doktorea zen (New Yorkeko Fordham Unibertsitatea), baita Filosofia eta Hezkuntza Zientzietan ere, Euskal Herriko Unibertsitatean. Soziologiako katedraduna zen Deustuko Unibertsitatean (Bilbo); eta Eusko Jaurlaritzako Prospekzio Soziologikorako Kabineteko zuzendaria, Euskal Soziologoen Elkarteko lehendakaria eta CIINDES S.L. Soziologia Kabineteko zuzendaria izan zen. Irakasle gonbidatua izan zen EHUn, Nafarroako Unibertsitate Publikoan, Valladolidekoan, Valentziakoan eta hainbat Udako Unibertsitatetan (Santander, Sevilla eta Donostia). \"Lurralde\" eta \"Inguruak\" aldizkarietako Zuzendaritza eta Idazketa Batzordeen kide zen. Eusko Ikaskuntzaren Komunikabideak Saileko lehendakaria izan zen 1978tik 1984ra.\nRuiz Olabu\u00e9nagaren ikerkuntza-jarduerak hiru alor nagusi hartzen ditu: erakundeen soziologia, ikerketaren metodologia kualitatiboa eta hauteskunde-soziologia. Argitaratu zituen lanen artean daude: \"Euskararen borroka\", \"Plano electoral de Euskadi\", \"Paulo Freire: Concientizaci\u00f3n y Andragog\u00eda\", \"Sociolog\u00eda de las organizaciones\", \"Sociolog\u00eda electoral de Euskadi\", \"Clases sociales y aspiraciones vascos\", \"Violencia y ansiedad social en el Pa\u00eds Vasco\", \"La innmigraci\u00f3n vasca\", \"El extranjero en Europa\", \"La juventud liberta\" eta abar."}
{"id": "272671", "revid": "6327", "url": "https://eu.wikipedia.org/wiki?curid=272671", "title": "Jose Ignacio Ruiz de Olabuenaga", "text": ""}
{"id": "272673", "revid": "56334", "url": "https://eu.wikipedia.org/wiki?curid=272673", "title": "Daniel Tsui", "text": "Daniel Chee Tsui (; Henan, Txina, 1939ko otsailaren 28a) estatubatuar fisikaria da. Fisikako Nobel Saria (1998), Hall efektu kuantiko zatikizkoaren aurkikuntzagatik. Chicagoko Unibertsitatean egin zituen ikasketak. Ikasketak amaituta (1967), ikertzaile-laguntzaile gisa hasi zen lanean. Urtebete geroago, Bell laborategietako talde teknikoan sartu zen, eta tresna mikroskopikoen portaera elektrikoa aztertu zuen. 1982an, H. L. St\u00f6rmerrekin batera, garrantzi handiko aurkikuntza egin zuen: bi dimentsioko zenbait sistema erdieroaleek elektroiak plano batean bilduta izan, eta indar handiko eremu magnetikoen eta Kelvin eskalako zero graduko tenperaturen mendean daudenek agertzen duten Hall efektu kuantikoa elektroiaren karga elektrikoaren zati baten adinakoa dela. Portaera berezi hori urtebete geroago azaldu zuen R. B. Laughlinek, modu teorikoan, supereroankortasun eta superjariakortasun efektuenaren antzeko kondentsazio kuantikoko gertaera batean oinarrituz. Urte horretan bertan Princetoneko Unibertsitatera deitu zuten, ingeniaritza elektrikoko sailean lan egitera. Jaso dituen sari eta aipamenen artean, aipagarriak dira, besteak beste, materia kondentsatuaren Fisikako Buckley domina (1984), Fisikako Benjamin Franklin domina (1988), eta 1988ko Fisikako Nobel Saria, St\u00f6rmer eta Laughlinekin banatua."}
{"id": "272674", "revid": "28807", "url": "https://eu.wikipedia.org/wiki?curid=272674", "title": "Daniel C. Tsui", "text": ""}
{"id": "272675", "revid": "46380", "url": "https://eu.wikipedia.org/wiki?curid=272675", "title": "Malcolm Morley", "text": "Malcolm Morley (Londres, 1931ko ekainaren 7a - New York, 2018ko ekainaren 2a) britainiar artista izan zen.\n1952-1953 urteen bitartean, \"Camberwell School of Arts\" and Craftsen ikasi zuen, eta 1954-1957 urteen bitartean \"Royal College of Art\"en. \"Pop art\" mugimenduaren garaiko artista bada ere, Morleyren lana ez da joera horretakoa. 1956an Londresko Tate galerian izan zen Estatu Batuetako arteari buruzko erakusketa batek harriturik utzi zuen, eta New Yorkera joatea erabaki zuen. 1960ko lanetan laukiaren eta marrazki ikurren eragina atzematen da; zerrenda horizontalak marrazten ditu, zuriak eta beltzak, batez ere. Ondoren, gerra-ontzi sail bat egin zuen, kolore grisetan. \"SS Amsterdam in front of Roterdam \"(1966) lana garai horretako marrazkien adibide argia da. Morleyk berak \"superrealismo\" hitza asmatu bazuen ere, baztertu egin zen joera horretatik eta teknika gutxiagoko lanak egin zituen, esate baterako \"The General \"(1974), zeinetan \"collage\" moduan hiru dimentsioko osagaiak erabiltzen dituen. 1969-1970 bitartean argazkiak erabili zituen. Lan horietan argi eta garbi utzi nahi du erabiltzen duen iturria artifiziala dela guztiz, eta horretarako laukiaren inguruko zerrenda zuria mantentzen du. 1965-1966 bitartean Ohioko Unibertsitateko irakasle izan zen; orobat izan zen irakasle New Yorkeko \"School of Visual Arts\"en. 1984an Turner Saria irabazi zuen, eta 1990 urtetik aurrera, estilo fotoerrealistago batera itzuli zen; esate baterako, hegazkin-modeloak muntatzeko behar diren piezen multzoa mihisean kopiatu zituen (\"Red Arrows\", 2000.)."}
{"id": "272676", "revid": "96586", "url": "https://eu.wikipedia.org/wiki?curid=272676", "title": "Giuseppe Peano", "text": "Giuseppe Peano (Cuneo, Italia, 1858ko abuztuaren 27a - Turin, Italia, 1932ko apirilaren 20a) italiar matematikaria izan zen.\nBiografia.\nIrakaslea izan zen Turingo unibertsitatean eta Akademia Militarrean. \"Rivista di mathematica\" aldizkaria sortu zuen. Logika eta matematikazko printzipioak adierazteko zeinu-sistema bat asmatu zuen. \"Formulario mathematico\" (1894-1908) bost liburuz osaturiko obran, besteak beste, aritmetika, geometria, multzoen teoria, kalkulu infinitesimala eta bektore-kalkulua azaldu zituen. \"Calcolo differenziale e principi de calcolo integrale\" (1884, \"Kalkulu diferentzialaren eta kalkulu integralaren printzipioak\") eta \"Lezioni di analisi infinitesimale\" (1893, \"Analisi infinitesimalaren gainean ikasgaiak\") bere obrak, Augustin-Louis Cauchy frantses matematikariaren lanarekin batera, funtzioei buruzko teoria orokorraren obra nagusitzat hartzen dira. Aipagarriak dira halaber geometriari buruz idatzi zuen \"Applicazioni geometriche del calcolo infinitesimale\" (1887, \"Kalkulu infinitesimalaren aplikazioak geometrian\") eta matematika-logikari buruz idatzi zuen \"Calcolo geometrico\" (1888, \"Geometria-kalkulua\").\nNazioarteko hizkuntza bat sortzen saiatu zen halaber, hasieran \"Latino sine flexione \"eta gerora \"Interlingua\" izena hartu zuena. Latinaren, frantsesaren, alemanaren eta ingelesaren hitzez osaturiko hiztegia, eta gramatika soila zuen hizkuntza zen."}
{"id": "272678", "revid": "46380", "url": "https://eu.wikipedia.org/wiki?curid=272678", "title": "Carles Riba", "text": "Carles Riba kataluniar idazlea izan zen (Bartzelona, 1893ko irailaren 23a - Bartzelona, 1959ko uztailaren 12a).\nBiografia.\nZuzenbide eta hizkuntza klasikoetako ikasketak egin zituen Bartzelonan, Madrilen eta Munichen eta grekoko irakasle izan zen Bartzelonako unibertsitatean. Pompeu Fabrarekin \"Institut d\u00b4Estudis Catalans\" erakundean lan egin zuen eta 1939an erbestera alde egin zuen. 1943an itzuli zen Bartzelonara eta Kataluniako hizkuntzaren aldeko erakundeetan esku hartu zuen hil arte. Autore klasikoren obrak itzuli zituen katalanera: Virgilio, Eskilo, Sofokles, Plutarko, Xenofonte; hiru kontakizun-liburu idatzi zituen: \"Les aventures d\u00b4en Perot Marrasqu\u00ed \"(1917, \"Perot Marrasqu\u00edren abenturak\"), \"L\u00b4ingenu amor\" (1924, \"Amodio inozoa\") eta \"Sis Joanes\" (1928, \"Sei Joan\"). Olerkigintzan, poesia hutsaren eskolaren jarraitzaile izan zen hasieran: \"Primer llibre d\u00b4estances \"(1919, \"Lehen estantzia liburua\"), \"Segon llibre d\u00b4estances\" (1933, \"Bigarren estantzia liburua\"), \"Tres suites\" (1937, \"Hiru suite\"). Erbesteko urteen ondoren, giza alderdia, bere bizipenen oroitzapenak eta erlijio-unibertsoa nagusitu ziren Ribaren olerkietan: \"Eleg\u00edes de Bierville \"(1942, \"Biervilleko eresiak\"), \"Del joc i del foc\" (1946, \"Jokoa eta sua\"), \"Salvatge cor\" (1952, \"Bihotz basa\") eta \"Esb\u00f3s de tres oratoris\" (11957, \"Hiru oratoriotarako zirriborroak\")."}
{"id": "272679", "revid": "1545", "url": "https://eu.wikipedia.org/wiki?curid=272679", "title": "Jorge Sampaio", "text": "Jorge Fernando Branco de Sampaio (Lisboa, Portugal, 1939ko irailaren 18a - Camaxide, 2021eko irailaren 10a) portugaldar politikaria izan zen. 1989tik 1995era Lisboako alkate izan zen, eta 1996-2006 bitartean Portugalgo lehendakaria.\nBizitza.\nLisboako Unibertsitatean zuzenbide-ikasketak egin zituen. Politikan 1958an hasi zen, Humberto Delgado jeneralaren alde egin zuenean Errepublikako lehendakaritzarako kanpainan. 1960ko hamarkadan ikasleen buruzagi izan zen portugaldar unibertsitarioek Lisboan, Porton eta Coimbran izan zituzten borrokaldietan Ant\u00f3nio de Oliveira Salazarren diktaduraren kontra. Aldi berean, preso politikoen abokatu izan zen. 1974an behin-behineko IV. gobernuan parte hartu zuen, eta Lankidetzako Estatuko idazkari izan zen. Handik gutxira, Ezker Iraultzaileko Mugimenduaren sorreran parte hartu zuen.\n1978an Portugalgo Alderdi Sozialistan sartu zen, eta hurrengo urtean, Estrasburgoko Giza Eskubideen Europako Auzitegirako hautatu zuten. 1985. urteaz geroztik Alderdi Sozialistako diputatu izan zen, eta 1989an sozialisten idazkari nagusi hautatu zuten. Sampaiorekin Alderdi Sozialistaren estrategia politikoa Alderdi Sozialdemokratari nagusitasuna kentzea izan zen. 1989an Alderdi Sozialistak Portugalgo udal nagusiak Alderdi Sozialdemokratari kentzea lortu zuen, eta Sampaio Lisboako alkate hautatu zuten. Handik bi urtera berriz ere hautatu zuten hiriburuko alkate. 1995ean lehendakaritzarako hauteskundeetara aurkezteko asmoa azaldu zuen, eta 1996an garaile irten zen. 2006a arte Portugalgo Errepublikako presidentea izan zen."}
{"id": "272680", "revid": "65203", "url": "https://eu.wikipedia.org/wiki?curid=272680", "title": "Fay Weldon", "text": "Fay Weldon (Birmingham, 1931ko irailaren 22a - Northampton, 2023ko urtarrilaren 4a) ingeles idazlea izan zen.\nBiografia.\nGurasoak bereizi zirenean (1937), ama, amona eta ahizparekin bizitzera joan zen Christchurchera (Zeelanda Berria), eta emakume-eskola batean ikasi zuen. Horregatik, \"munduan emakumeak besterik ez zirela sinistuta bizi izan nintzen\" dio; gizonek menderatutako mundu bateko emakumeen arteko harremanak eta emakumeen sexualitatearen izaera dira bere obrako gai nagusiak. Gero Londresa itzuli zen amarekin, eta ekonomia- eta psikologia-eskolak eman zituen Saint Andrews Unibertsitatean. Publizitatean ere lan egin zuen, eta ezkonduz gero antzerki-lanak eta telebista- eta irrati-gidoiak idatzi zituen. Geroago \"fikzio makurrak\" deitu den eleberri-sail bat idatzi zuen, emakumeari buruz, komedia beltza eta naturaz gaindiko elementuak dotoretasun handiz baliatuz. Bere eleberri ospetsuena \"Emakume deabruzko baten bizitza eta amodioak\" (1983) da, arbuiatutako emakume baten mendekuari buruzkoa. Aipagarriak dira, halaber, \"Puffball\" (1980), haurdunaldiari buruzko eleberria, \"Taldeko buruzagia\" (1988), eta \"Joanna Mayren klonatzea \"(1989), ingeniaritza genetikoari buruzko eleberri bat. Bere hurrengo eleberrian, \"Splitting\" (1995, \"Zatikatua\"), nortasun desberdin ugariko emakume baten bizitza du kontagai."}
{"id": "272681", "revid": "98220", "url": "https://eu.wikipedia.org/wiki?curid=272681", "title": "Gianni Rodari", "text": "Gianni Rodari (Omegna, Piamonte, 1920ko urriaren 23a - Erroma, Italia, 1980ko apirilaren 14a) italiera idazlea izan zen. Irakasle, kazetari, pedagogo eta abar izan zen, eta 1950. urte inguruan hasi zen literaturan. Rodarik berak zioenez, Maggiore aintziraren inguruan haurren irakasle jardun zuen garaian berak asmaturiko kontakizunak esaten zizkien haurrei, errealitatearekin batere loturarik gabeko kontakizunak, eta askotan surrealismoak darabiltzan teknika berberei jarraituz osatuak. Horrela, Rodarik \"haurrentzako kontakizunen asmatzaile\" deitura eman zion bere buruari, eta bere obra askotan (\"Zer gertatuko da aitona katu bihurtzen bada?\", 1969; \"Istorioen nahas-mahasa\", 1971: \"Jolas egiteko ipuinak\"; 1971: \"Barre egiteko istorioak\", 1971) kontakizun berriak asmatzeko modua iradokitzen die aldi berean irakurleei, betiere irudimena eta hura kitzikatzeko teknikak erabiliz, eta orobat proposatzen die kontakizun horiek haurren hizkuntza heziketarako tresna moduan erabiltzea. Bere karreran zehar hogei liburutik gora idatzi zituen, umore finez eta irudimen zorrotzez hornituak, ironia handikoak. Aipatzekoak dira, besteak beste, \"Telefonozko ipuinak\" (1961), \"Tarta balioetsia\" (1966), \"Gondola fantasma\" (1978) edota \"Midas erregearen istorioa\" (1983). 1970. urtean haur literaturako Nobeltzat hartua den Hans Christian Andersen saria eman zioten."}
{"id": "272683", "revid": "56334", "url": "https://eu.wikipedia.org/wiki?curid=272683", "title": "Tracy Chapman", "text": "Tracy Chapman (Cleveland, Ohio, 1964ko martxoaren 30) estatubatuar abeslaria eta abesti-idazlea da. Hark egindako abesti ugari oso ezagun bihurtu ziren, \"Fast Car\", \"Give Me One Reason\", \"Talkin' 'bout a Revolution\", \"Baby Can I Hold You\", \"Crossroads\", \"New Beginning\", eta \"Telling Stories\" esate baterako eta lau Grammy Sari irabaziak ditu.\nBiografia.\nCleveland hirian jaio zen eta lau urte zituela gurasoak dibortziatu zitzaizkion. Amarekin hazi zen eta hiru urte baino ez zituela ukulele bat oparitu zion, dirurik ez baitzuen gehiagotarako. Zortzi urte zituenerako gitarra hartu eta abestiak idazten hasi zen. \"Hee Haw\" telesaioak inpiratu zuela esan izan du. Chapmanen familiak gizarte dirulaguntzak jasotzen zituen eta Clevelanden arrazakeriagatiko bullinga jasan izan zuen eskolan.\nAntropologia eta Afrika mendebaldeko kulturaren ikasketak egin zituen Tufts Unibertsitatean eta etnomusikologian espezializatu zen.\nIbilbide musikala.\nHasiera.\n1985ko maiatzaren 3an Bostongo Strand antzokian Linda Tillery emakumezko musikari aitzindariari egindako omenaldian ahrtu zuen parte, hura izan zen eskenatoki handi batean agertzen zen aurreneko aldia. Unibertsitate berean ikasi zuen Brian Koppelmanek ikusi zuen Tracy Chapmanen emanaldia eta aitari eman zion haren berri. Charles Koppelman. SBK Publishing argitaletxeko burua zen eta 1986an harekin sinatu zuen kontratua. Tufts Unibertsitatean 1987an graduatu ondoren Koppelmanek berak lagundu zion Elektra Recordsekin kontratu berria sinatzen.\n\"Tracy Chapman\" (1988).\n1988an argitaratu zuen lehen albuma, \"Tracy Chapman\", eta arrakasta izugarria izan zuen. Urte hartako uztailean, Nelson Mandelaren 70. urteurreneko kontzertuan Stevie Wonderren ordez hartu zuen parte eta \"Fast car\" aurreneko singlea abestu zuen. Chapmanen ahots bereziak, estilo intimistak eta letra konprometituek sona handia hartu zuten mundu guztian. Hurrengo singleak \"Talkin' 'bout a Revolution\" eta \"Baby Can I Hold You\" izan ziren, biak ala biak ere arrakasta handia lortu zutenak. Aurreneko diskoa izateko zenbaki itzelak lortu zituen. 10 milioi kopia saldu zituen munduan zehar eta disko multi-platinoa izan zen. Gaur egun ere disko mitikoa kontsideratua dago. Hiru Grammy sari irabazi zituen, tartean artsita debutari onena.\n1988an bertan Amnistia Internazionala elkartearen \"Human Rights Now! Tour\" kontzertu biran hartu zuen parte.\nHurrengo diskoak.\n1989an, \"Crossroads\" izenburuko albuma argitaratu zuen eta lehen postuetan egon zen Estatu Batuetako eta Erresuma Batuko zerrendetan. Aurreneko diskoaren arrakasta lortu ez bazuen ere platinozko diskoa izatera iritsi zen hainbat herrialdetan, hala nola Estatu Batuetan, Europako herrialde askotan eta Australian eta Zeelanda Berrian. Diskoari izena ematen dion abestia izan zen arrakasta lortu zuen single bakarra ordea.\n1992an hirugarren albuma grabatu zuen: \"Matters of the Heart\". Ikuslego txikiagoa baina oso fidela lortu zuen.\n1995eko azaroan \"New Beginning\" argitaratu zuen, eta honek berriz ere arrakasta handia ekarri zion. 3'8 milioi kopia saldu zituen mundu mailan eta 1997ko Grammy sarietarako izendatu zuten. \"Give Me One Reason\" izan zen disko honetako single ezagunena eta Rock abesti onenaren Grammy saria eskuratu zuen.\nBost urtetan diskorik atera gabe egon ondoren \"Telling Stories\" argitaratu zuen 2000. urtean, rock kutsu handiagoarekin. \"Telling Stories\" abestia asko entzun zen Estatu Batuetako eta Europako irratietan. Urrezko disko bikoitza izatea lortu zuen Frantzian, eta urrezko diskoa Estatu Batuetan, Alemanian, Suitzan eta Zeelanda Berrian.\n2002an \"Let it Rain\" diskoa plazaratu zuen. Hau ere urrezko disko bikoitza izan zen Frantzian eta urrezkoa Austria eta Suitzan. Europan zehar izandako arrakasta ikusita kontzertu bira zabala egin zuen bertan, bai eta Estatu Batuetan ere.\nAzken diskoak eta kontzertu birak.\nZazpigarren diskoa \"Where You Live\" izan zen eta honetan ere bira luzea egin zuen. lehenengo Estatu Batuetan aritu zen eta ondoren Europan 28 kontzertu egin zituen, Alemanian, Italian, Frantzian, Suitzan, Finlandian, Norvegian, Erresuma Batuan, Errusian... 2006ko ekainaren 5ean Lincoln Centerreko 5. Jazz galan jo zuen, New Yorken eta 2007an TED (Technology Entertainment Design) saioetan agertu zen.\n2008an Atlantic Records diskoetxeak Tracy Chapmanen zortzigarren eta momentuz azken diskoa atera zuen, \"Our Bright Future\". Honekin ere kontzertu bira zabala egin zuen Europan (26 kontzertu) eta ondoren Ipar Amerikan.\n2015ean abesti ezagunenen bilduma atera zuen, \"Greatest Hits\". 18 abesti sartu zituen bertan, \"Stand by Me\" kanta ezagunaren zuzeneko bertsio bat tartean.\nEkintzailetza.\nMusikari ekintzailea izateagatik da ezaguna. 2009an NPR irratian egin zioten elkarrizketa batean esan zuen elkarte ugarik eskatzen diotela beren kausa defendatzeko eta eskaerak aztertu ondoren ahal duen guztiei laguntza ematen diela, bereziki giza eskubideen alde ari direnen kasuetan.\nGiza eskubideen aldeko kontzertu ugaritan hartu du parte, Amnistia Inernazionalak antolaturikoetan, Nelson Mandelaren omenezkoetan, Hegoafrikako apartheidaren aurkakoetan, HIESaren ingurukoetan..."}
{"id": "272684", "revid": "6333", "url": "https://eu.wikipedia.org/wiki?curid=272684", "title": "Enrique V. Iglesias", "text": "Enrique Valent\u00edn Iglesias Garc\u00eda (Arancedo, El Franco, Asturias, 1930eko martxoaren 29a) uruguaitar ekonomista eta politikaria, espainiarra jatorriz. 1934an alde egin zuen Uruguaira. 1953an lizentziatu zen ekonomia zientzietan eta administrazioan Errepublikako Unibertsitatean, eta gero Estatu Batuetan eta Frantzian osatu zituen ikasketak. Errepublikako Unibertsitatean garapen ekonomikoko irakasle eta unibertsitate bereko Ekonomia Institutuaren zuzendari izan zen. 1964-1967 bitartean hainbat kargu izan zituen nazioarteko zenbait erakundetan, esate baterako, Saleroste Askerako Hegoameriketako Elkartean (ALALC) eta Aurrerabiderako Itunean. Uruguaiko Banku Zentralaren zuzendari izan zen (1967-1968) eta Nazio Batuetako Erakundeak (NBE) bultzatutako Latinoamerikarako garapen programa zenbaitetan parte hartu zuen. Hirugarren Munduaren Foroaren sortzaile eta lehendakari (1973-1976) eta Latinoamerikarako eta Kariberako Batzorde Ekonomikoaren idazkari izan zen 1972tik 1985era. Urte horretan Julio Mar\u00eda Sanguinetti presidentearen gobernuan sartu zen Kanpo Arazoetako ministro gisa (1985-1988). 1988an Antonio Ortiz Menaren ordez hartu zuen Garapenerako Amerikarren arteko Bankuaren lehendakari kargua, eta 1993an beste bost urterako aukeratu zuten kargu berean jarraitzeko. Lankidetzaren Asturias Printzea saria jaso zuen 1982an."}
{"id": "272685", "revid": "512", "url": "https://eu.wikipedia.org/wiki?curid=272685", "title": "Wynton Marsalis", "text": "Wynton Marsalis (New Orleans, 1961eko urriaren 18a) Estatu Batuetako musika klasikoko eta jazz-musikako tronpeta-jotzailea da.\nBiografia.\nGaztetatik erakutsi zuen jazzerako zaletasuna, aitaren eraginez batez ere, jazzeko irakaslea baitzuen. 12 urte zituela hasi zen tronpeta jotzen, eta ikasketak osatu ondoren, 20 urterekin, birak egin zituen Jazz Messengers eta VSOP taldeekin. 1981ean \"Wynton Marsalis\" lehen diskoa grabatu zuen, eta handik bi urtera kaleratu zuen \"Trumpet Concertos\", musika klasikoko debuta. 1984. urtean kategoria klasikoko eta jazzeko Grammy sariak irabazi zituen (bera izan zen hori lortzen lehena). Marsalisen kontzertuei eta grabazioei esker itzal handia lortu du jazzak, eta musika klasikoaren ospea irabazi du. Aurrez aipatutakoez gainera, azpimarratzekoak ditu \"Majesty of the Blues\" (1989) eta \"Soul Gestures in Southern Blue\" (1991) trilogia, New Orleansko erroetarako itzulera agertzen dutenak, nahiz eta estilo modernoa izan. 1993an \"City Movement\" ballet modernorako musika idatzi zuen. Izan ere, 1980ko hamarraldian, jazzean buru-belarri lan egin ondoren, musika klasikoaren alorrean murgildu zen, eta 1993an Kathleen Battle sopranoarekin emanaldiak eskaini zituen. 1997an musikako Pulitzer saria irabazi duen lehenengo jazz-musikagilea bihurtu zen, \"Blood on the Fields \"diskoarekin."}
{"id": "272687", "revid": "8753826", "url": "https://eu.wikipedia.org/wiki?curid=272687", "title": "Leon Battista Alberti", "text": "Leon Battista Alberti (Genova, 1404ko otsailaren 14a - Erroma, 1472ko apirilaren 25a) Pizkundeko humanista, apaiz, poeta, hizkuntzalari, filosofo eta arkitekto italiarra izan zen. \"Uomo Universale\" gisa, Lehen Pizkundeko humanismo idealaren ordezkaria izan zen.\nBizitza eta lanak.\nGenovan sortu zen, Florentziatik erbesteraturiko familia handi batean. Venezia eta Paduan humanitateak ikasi zituen eta Bolonian zuzenbidea. 1431n Biagio Molin pontifize-kantzilerraren idazkari kargua eskuratu zuen.\nBi alorretan aritu zen batez ere lanean: batetik, moralista eta idazle gisa eta, bestetik, arkitekto gisa. Dena dela, bi alor horiek sendo lotu zituen bere bizitzan. Sasiko semea zen eta gaztaroan izan zituen zailtasunek eragin handia izan zuten bere lehenengo lanetan. Behin baino gehiagotan izan ziren umezurztegiak bere lanetako gai nagusi. Eta bizi izan zituen zailtasun haiek zirela eta, behin eta berriro aztertu zuen gizakiak inguruan dituen presioei aurre egiteko duen gaitasuna. Osagai horiek azaltzen dira, esate baterako, \"Philodoxeos fabula\" (1424) bere lehen lanean eta \"De commodis literarum atque incommodis\" (1428-1429) saiakeran.\nIdazlanak.\nBere elkarrizketetan eta, batez ere, \"La famiglia\" (1437-1441) tratatuan iristen saiatua zen oreka eta neurriaren eredua aurkeztu zuen, hura gauzatzearren giza-bertutea (italieraz: \"virt\u00fa\") delakoan uste ona ezarriz. Herri-hizkuntzaren erabileraren alde egin zuen lehenetarikoa izan zen, 1443an lehen gramatika italiarra idatziz.\nFisikaz eta matematikaz adina moralaz eta literaturaz interesaturik, arkitekturak ere haren ardura erakarri zuen. Antzinako Erromako monumentuak ikertu zituen, pinturari (\"De Pictura\", 1436, Brunelleschiri eskainirikoa) eta eskulturari (\"De statua\" 1451) buruzko Pizkundeko lehenengo teoriazko lanak idatzi zituen, eta hirugarren lan bat ere hasi zuen, aurrekoak baino zehatzagoa, arkitekturari buruzkoa. 1450ean bukatu zuen bere lan nagusi hau, \"De re aedificatoria\", hamar aletan, 1485 arte argitaratu ez zen arren.\nLehen aipatutako alorrez gainera, hainbat poesia molde (eresiak, eglogak, sonetoak...) ere landu zituen.\nArkitektura lanak.\nBerrogei urte bete zituen arte ez zen arkitekto profesional gisa hasi. Ordura arte teorialari lanean aritu zen bakarrik, eta artearen inguruko saiakerak egin zituen. 1430. urtetik aurrera bere garaiko artista ospetsuenen mailara iritsi zen, eta garai hartan hasi zen amateur gisa artean lanean. 1446an, Brunelleschi hil zenean, arkitekturaren lehen mailara igaro zen.\nFlorentziako Palazzo Rucellai eraikitzeko proiektua Medici jauregiaren kritika bat dela esan daiteke. Erlaitz sendoko eraikina da, hiru solairukoa. Aurrealdea zorrotza eta klasikoa du guztiz. Hiru harroin ordena ditu elkarren gainean jarrita, eta zutabe batetik bestera tarte zabala dago, Koliseoan bezala. Hala ere, Albertiren zutabeak ez dira oso irtenak, eta horregatik hormaren osagai direla ematen du. Fatxadak gainalde bakarrekoa dela dirudi eta, esan daiteke, bertan Koliseoaren kanpoaldearen diagrama lineal bat egin zuela artistak. Eraikuntza abstraktu eta teoriko horren logika ulertu ahal izateko kontuan hartu behar da Albertik baliabide berri bat aurkitu zuela konposizio mota horretan, Pizkundeko arkitekturan oinarrizkoa izango zena. Klasikoa ez den egitura baten kanpoaldean, sistema klasikoa erabiltzean datza baliabide hori.\nRiminiko San Francesco elizaren kanpoalderako, ordea, irtenbide erabat bestelakoa aurkitu zuen. 1450. urte inguruan Sigismundo Malatestak San Francesco eliza gotikoa aldatzeko eta, han bertan, ospearen tenplua eraikitzeko, eta panteoi bat egiteko beretzat, bere emaztearentzat eta bere gorteko humanistentzat agindu zion Albertiri. Antzinako monumentua Pizkundeko maskor moduko batean bildu zuen, eta maskorraren aldeetan horma-konka sartuak eta soilak, arkuetan amaituak, egin zituen. Arku horietan harrizko sarkofagoak zeuden sartuta. Fatxadan mota horretako hiru horma hilobi daude: handiena ate nagusian dago eta beste biak, gaur egun itxiak, Sigismundoren eta bere emaztearen hilobiak gordetzeko helburuarekin egin zituen. Bi horma hilobi horiek zutabeak dituzte alboetan, Antzinako Erromako garaipen arkuen egiturei jarraituaz. Palazzo Rucellain ez bezala, zutabe horiek ez daude horman erabat txertaturik eta osagai askeak direla dirudi. Bestalde, elkarrengandik banandurik dauden euskarrien gainean daude zutabeak eta kapitelen gainean taulamendu bat nabarmentzen da. Proiekzio horren bidez, gehiago nabarmentzen dira lerro bertikalak horizontalak baino. Zutabeek goiko solairuko osagai garrantzizkoren bati eusten diotela ematen du. Albertik kupula bat marraztu zuen lehenengo proiektuan, baina ez zen eraiki. San Francesco elizan nabarmena da Antzinako Erromako eraikuntzen kutsua.\nMantuako San Andres basilikan (italieraz: \"Basilica di Sant'Andrea\") Albertik tenplu klasiko bateko fatxadari garaipen arkua jarri zion gainean. Eraikin honetan, berriz ere, zutabe ez oso irtenak erabili zituen baina, hala ere, inguruan jarri zizkien osagaien ondorioz, aurreko eraikuntzetan baino irtenago egin zituela ematen du. Zutabeak bi neurritakoak dira eta handienak arkitrabeari erantsita daude. Eliza horretako fatxada, fisikoki, eraikinaren gorputz nagusiaren desberdina baldin bada ere, estetikari dagokionez, barrualdean jarraitasuna dauka, kanpoko proportzio berak agertzen baitira, eta baita garaipen arkuaren irudia ere. Fatxada, hortaz, barrualdean ikusiko denaren aurrerapena da. Dena dela, San Andres basilika -han bertan, lehenago ere, eliza bat zegoen- ez zuen Arkitekturari buruzko saiakera liburuko ereduaren arabera eraiki. Erlijiozko eraikuntzek biribilak edo biribiletik eratorriak (laukia, hexagonoa, oktogonoa, etab.) izan behar zutela azaldu zuen liburu hartan Albertik, biribila baita irudi perfektoena eta, aldi berean, naturalena. Hortaz, biribila zen jainkozko arrazoiaren irudi zuzena. Albertiren eliza idealak harmoniaz betea behar zuen izan, Jainkoak egina balitz bezala, eta eliztarren behatze errukitsua sortu behar zuen. Isolaturik egon beharko luke, haren iritziz, eguneroko bizitzaren gainetik. Argia oso irekiune garaietatik sartu beharko litzateke elizara, eta irekiune horietatik zerua bakarrik ikusi beharko litzateke. Hortaz, oin zentraleko eliza zen bere ereduetara hurbiltzeko bide bakarra."}
{"id": "272688", "revid": "46380", "url": "https://eu.wikipedia.org/wiki?curid=272688", "title": "Jean Aurel", "text": "Jean Aurel (R\u0103stoli\u021ba, Errumania, 1925eko azaroaren 6a - Paris, 1996ko abuztuaren 24a) zinemagile frantsesa izan zen, errumaniarra jatorriz.\nBiografia.\nOso gazte zela joan zen Parisera. Goi Mailako Zinema Ikasketetarako Institutu ospetsuan (IDHECen) egin zituen ikasketak, eta \"nouvelle vague\" frantsesaren sorreran parte hartu zuten kritikari asko ezagutu zituen, Fran\u00e7ois Truffaut haien artean. Askoz ezagunagoa da gidoigile gisa zuzendari gisa baino. Bere lehen lan famatua Ren\u00e9 Clairrentzat idatzi zuen, \"Porte des Lilas\" (1957). 1960an \"Le trou\" idatzi zuen J. Giovaniren eleberrian oinarrituta. \"De l'amour\" (1965, \"Maitasunaz\") izan zen Aurelek zuzendutako lehen film luzea, Stendhalen eleberri batean oinarrituta eta Anna Karina eta Michel Piccoli protagonista zituena. Stendhalen lanen moldaketak izan ziren, era berean, \"Lamiel\" (1967) eta \"Manon 70\" (1968). \"Les Femmes\" (1969) filmean Brigitte Bardot izan zen protagonista. 1970eko hamarkadatik aurrera zuzendaritza ia erabat utzita, gidoigintzan aritu zen, Truffautekin batera, lankidetza emankorrean. Elkarrekin idatzi zituzten \"L'Amour en fuite\" (1979), \"La Femme d'\u00e0 c\u00f4t\u00e9\" (1981, \"Aldameneko emakumea\") eta \"Vivement dimanche !\" (1983, \"Igandean biziki\"). \"Staline\" (1985) izan zen bere azken lana, Boris Souvarineren testuan oinarritutako sobietar diktadoreari buruzko dokumentala."}
{"id": "272689", "revid": "512", "url": "https://eu.wikipedia.org/wiki?curid=272689", "title": "Otto J\u00e4gersberg", "text": "Otto J\u00e4gersberg (Hiltrup, Westfalia, 1942ko maiatzaren 19a) alemaniar idazlea da.\nBere literatura lanetan, haurren liburuak \"Der grosse Schrecken Elfriede\" (1969, \"Elfriede beldurgarria\"), kontakizunak \"Der Waldl\u00e4ufer J\u00fcrgen\" (1969, \"J\u00fcrgen, basoko ibiltaria\") irratirako gidoiak, nobelak eta poema-liburuak \"Wein, Liebe, Vaterland\" (1985, \"Ardoa, Amodioa, Aberria\") aurki daitezke. 1964an argitaratu zuen lehen liburua, \"Weihrauch und Pumpernickel\" (\"Intsentsua eta ogi beltza\"), eta bertan Westfalian igarotako haurtzaroko oroimen autografikoak kontatzen ditu, nobela pikareskoen antzera. Eguneroko bizitza da \"Nette Leute\" (1969, \"Jende atsegina\") nobelaren gaia ere, hiztegi- eta entziklopedia-saltzaile baten egun arrunt bateko gertakizunak kontatzen dituena. Irrati eta telebistako gidoietarako, bere garaiko arazoak erabili izan ditu J\u00e4gersbergek beti, esate baterako, \"Der industrialisierte Romantiker\" (1876, \"Erromantiko industrializatua\") filmean, ingurumenaren kutsadura salatzen du. 1979an \"Die Pawlaks\" (\"Pawlaktarrak\") telesaila idatzi zuen, Wolfgang Studek zuzendu zuena; XIX. mendearen bigarren erdian Ruhrreko ibarrera lanera joandako langile masurren bizimodua kontatu zuen bertan. Beste literatura lan aipagarri batzuk: \"Der letzte Biss \"(1979, \"Azken ahamena\") eta \"Der Herr der Regeln\" (1988, \"Arauen jabea\")."}
{"id": "272690", "revid": "6950", "url": "https://eu.wikipedia.org/wiki?curid=272690", "title": "Alejandro Jodorowsky", "text": "Alejandro Jodorowski (Tocopilla, 1929ko otsailaren 17a) txiletar zinema- eta antzerki-zuzendaria da. Fernando Arrabal antzerkigilearekin eta Roland Topor pintorearekin batera, \"Burlesque\" antzerki taldea (1962) \u2014gero \"Panique\" izango zena (1964-1965)\u2014 sortu zuen Parisen.\nBizitza.\nFilosofia eta letretako ikasketak egin zituen Santiagon. Pailazo eta antzezle gisa hasi zen lanean, eta txotxongilo- eta mimo-konpainia bat sortu zuen. \n1953an Parisera joan zen Marcel Marceaurekin ikastera. Garai hartan idatzi zituen \"El fabricante de m\u00e1scaras\" (\"Maskara egilea\") eta \"La jaula\" (\"Kaiola\").\n1965ean Mexikora joan eta hamar urtez egon zen bertan. Garai hartan egin zituen muntaketak iskanbila handien iturri izan ziren kulturaren munduan, oso urratzaile eta abangoardistak zirelako. Beckett, Shakespeare, Ionesco eta Strindbergen testuak eta \"paniko\" famatuak erabili zituen muntaia horietarako.\n\"Producciones P\u00e1nicas\" bere ekoizpen-enpresarekin zenbait film egin zituen: \"Fando y Lis\" (1968, \"Fando eta Lis\"), \"El topo\" (1970, \"Satorra\"), \"La monta\u00f1a sagrada\" (1972, \"Mendi sakratua\") eta \"Santa sangre\" (1989, \"Odol santua\"). Bere zenbait filmetan, gainera, antzezle, musikagile eta gidoigile gisa parte hartu du. Nobelak (\"El para\u00edso de los periquitos\", 1984; \"El dedo y la luna\", 1987; \"El ni\u00f1o del jueves negro\", 1999) eta poesia (\"Poes\u00eda sin fin\", 2009) ere idatzi ditu.\n1974. urtea geroztik, Parisen bizi da."}
{"id": "272691", "revid": "96586", "url": "https://eu.wikipedia.org/wiki?curid=272691", "title": "Philippe Sollers", "text": "Philippe Sollers (jaiotza-izena: Philippe Joyaux; Bordele, 1936ko azaroaren 28a - Paris, 2023ko maiatzaren 6a) frantses idazle eta kritikaria izan zen.\nBiografia.\nMerkataritza-ikasketak egin zituen, baina bertan behera utzi zituen bukatu gabe, buru-belarri idazle gisa jarduteko. 1960an \"Tel Quel\" aldizkaria sortu zuen. Teoria eta iraultza zituen aldizkariak goiburu. Aldizkaria marxismoan eta, 1971tik aurrera, maoismoan inspiratua abangoardien eta literatura-kritika berriaren tresna bihurtu zen, eta, besteak beste, Barthes, Derrida, Lacan, Julia Kristeva, Marcelin Pleynet, Mikhail Bakhtin eta errusiar formalisten lanak argitaratu zituen. Bestalde, Roussel, Bataille, Artaud eta Lautr\u00e9amont bezalako beste egile batzuk \"aurkitu\" zituen.\n1961ean \"Parkea\" argitaratu zuen, Alain Robbe-Grillet eta \"Noveau roman\" mugimenduak beragan izan zuten eraginaren lekukotasun gisa. \"Tel Quel\" aldizkaria 1982an desagertu zen, eta hurrengo urtean \"L'Infini\" argitaratu zen. Urte hartan bertan \"Emakumeak\" eman zuen argitara, garai hartan puri-purian zeuden gertaerei buruzko eleberri barroko bat, C\u00e8lineren idazkera gogorazten duena. Eleberriez gainera, biografiak (1984, \"Jokalari baten erretratua\") eta arte-saiakerak idatzi zituen. Lanik aipagarrienak: \"Drama\" (1965); \"Zenbakiak\" (1968); \"Legea\" (1972); \"H\" (1973); \"Paradisua\" (1974); \"Erabateko bihotz\" (1987); \"Festa Venezian\" (1991); \"Sekretua\" (1993)."}
{"id": "272692", "revid": "336", "url": "https://eu.wikipedia.org/wiki?curid=272692", "title": "James Whale", "text": "James Whale (Dudley, Worcestershire, 1889ko uztailaren 22a - Los Angeles, 1957ko maiatzaren 29a) britainiar jatorriko estatubatuar zinemagilea eta antzerkigilea izan zen.\nUmorezko marrazkilaria zen. Lehen Mundu Gerran kontzentrazio-eremu batean egon ondoren, antzerkian ari izan zen antzezle, dekoratugile eta zuzendari gisa; \"Journey\u00b4s End \"antzerki-lanak arrakasta handia izan zuen eta Hollywoodeko ateak ireki zizkion.\nLehen filma antzerki-lan horren egokitzapena izan zen, \"Journey\u00b4s End\" (1930). Antzerki-lanen egokitzapen batzuk egin ondoren, \"Universal \"produkzio-etxean hasi zen lanean. Han egin zituen filmik hoberenak, beldurrezko generoko maisulanak, eta arrakasta handia izan zuen: \"Frankenstein\" (1931), Mary Shelleyren eleberriaren egokitzapenik ospetsuena eta bikainena; \"The Old Dark House\" (1932, \"Etxe Zahar Iluna\"), \"The Invisible Man\"(1933, \"Gizon ikusezina\"), H.G. Wellsen eleberrian oinarritua; \"The Bride of Frankenstein\" (1935, \"Frankensteinen andregaia\"). Gero melodramak, gerraren aurkako filmak, musikalak egin zituen. 1940 inguruan zinema utzi eta pinturari ekin zion. Filmak: \"Waterloo Bridge\" (1931), \"The Kiss Before the Mirror \"(1933), \"One More River\" (1934), \"Remember Last Night?\" (1935), \"Show Boat\" (1936), \"Sinners in Paradise\" (1938), \"Port of Seven Seas\" (1938), \"The Man in the Iron Mask\" (1939)."}
{"id": "272694", "revid": "512", "url": "https://eu.wikipedia.org/wiki?curid=272694", "title": "Lucila Palacios", "text": "Lucila Palacios (benetako izena: Mercedes Carvajal de Arocha ; Trinidad, 1902ko azaroaren 8a - Caracas, 1994ko abuztuaren 31) venezuelar idazlea izan zen.\nIdazle honen obra guztia gai baten inguruan dago idatzita: emakumea gizartean eta historian. Batzuetan politika gorabeherak daude narrazioaren muinean; beste batzuetan, berriz, emakumearen barne-gorabeherak dira kontagai, haren eleberri ospetsuenean bezala: \"Tres palabras y una mujer\" (1944, \"Hiru hitz eta emakume bat\"). Eleberriak emakume ezkondu baten desilusioa kontatzen du, gazte zoriontsu izatetik emazte zorigabe izatera igarotzen den emakume baten historia. \"Tres palabras y una mujer\" eleberriaren argitalpenak hautsak harrotu zituen Venezuelako kultura-munduan, ez bakarrik bere literatura balioagatik, kritikari askok leporatu zioten \"feminismo gehiegizkoagatik\" baizik. Dena dela, denek goraipatu zuten Palacios, venezuelar emakume modernoaren psikologian sakontzen erakutsitako trebeziagatik.\n\"Tres palabras y una mujer \"ospetsuaz gainera, beste bi eleberri luze idatzi zituen: \"El d\u00eda de Ca\u00edn\" (1958, \"Kainen eguna\"), \"Tiempo de siega\" (1960, \"Sega aroa\"). Gainera, zenbait ipuin bilduma argitaratu zituen: \"Trozos de vida\" (1942, \"Bizitza pusketak\"), \"Mundo en miniatura\" (1956, \"Miniaturazko mundua\"), eta\" Cinco cuentos del Sur \"(1962, \"Bost ipuin Hegoko\"). Bestalde, zenbait antzerki-lan idatzi zituen haurrentzat."}
{"id": "272695", "revid": "1545", "url": "https://eu.wikipedia.org/wiki?curid=272695", "title": "Alexander Aitken", "text": "Alexander Craig Aitken (Dunedin, Zeelanda Berria, 1895eko apirilaren 1a - Edinburgo, Eskozia, 1967ko azaroaren 3a) zeelandaberritar matematikaria izan zen.\nBiografia.\nLehenengo ikasketak Dunedinen egin zituen eta 1913an, beka baten laguntzaz, hizkuntzak eta matematika ikasten hasi zen. Bigarren Mundu Gerra zela-eta, 1917. urtera arte ezin izan zituen ikasketak jarraitu. 1920an, graduatu ondoren, institutu batean eskolak ematen hasi zen. Hala ere, 1923an Eskoziara itzuli zen eta matematika ikasi zuen Edinburgon, Whittakerren zuzendaritzapean.\n1925ean irakasle hautatu zuten Edinburgon, eta han eman zuen bizitza osoa. 1936an Errege Elkarteko kide hautatu zuten, eta hamar urte geroago Whittakerren katedra eman zioten. Aitkenek estatistika, analisi numerikoa eta aljebra landu zituen gehienbat, eta arlo horiek berriztatu zituen. Esate baterako, determinanteen teorian, aljebran, ekarpen garrantzitsuak egin zituen.\nLanak.\nLiburu asko idatzi zuen; horien artean garrantzitsuenetariko bat \"The theory of canonical matrices\" (1932, \"Matrize kanonikoen teoria\") da, Turnbullekin batera idatzi zuena. Bestalde, Rutherfordekin batera Unibertsitateko Matematika Testuetako liburu sail baten zuzendaria izan zen eta \"Determinants and matrices\" (1939, \"Matrizeak eta determinanteak\") eta \"Statistical Mathematics\" (1939, \"Matematika estatistikoa\") liburuak ere idatzi zituen."}
{"id": "272696", "revid": "28807", "url": "https://eu.wikipedia.org/wiki?curid=272696", "title": "Alexander Craig Aitken", "text": ""}
{"id": "272697", "revid": "58701", "url": "https://eu.wikipedia.org/wiki?curid=272697", "title": "Joan Fuster", "text": "Joan Fuster i Ortells (Sueca, Valentzia, Katalan Herriak, 1922ko azaroaren 23a - 1992ko ekainaren 21a) valentziar idazlea izan zen, katalanez idazten zuena.\nBiografia.\nKazetari gisa hasi zen lehenengo, hala ere literatura-kritika eta saioa landu zituen batez ere.\n1962an \"Nosaltres, els valencians\" idatzi zuen, gerora ezagunena egin den liburua. Bertan dago Valentziari eta Katalan Herriei buruz, politika- eta kultura-arazoak kontuan hartuta, haren pentsamenduaren funtsa. Gizartea eta politika gai hartuta saio asko idatzi zituen: \"Cansar-se d\u00b4esperar\" (1965), \"L'home mesura de totes les coses\" (1967), \"Consells, proverbis i insol\u00e8ncies\" (1968), \"Babels y Babil\u00f2nies\" (1972). Literatura kritikaren alorrean, berriz, \"Heretgies, revoltes y sermons\" (1968), \"Literatura catalana contenpor\u00e0nia\" (1971) eta \"La decad\u00e8ncia al Pa\u00eds Valenci\u00e0\" (1976).\n1977an, eztabaida ugari piztu zuen \"El blau de la senyera\" liburua argitaratu zuen. 1981ean \"Ara o mai \"kaleratu zuen\". \"Poesia liburuak ere baditu; 1987an \"Set llibres de versos\" bilduman bildu zituen denak.\nJoan Fusterren ezaugarri nagusia arrazionalismoa, ironia eta zorroztasuna da. Valentzia Katalan Herrien barruan kokatzen du, eta horri buruzko burutapen ugari idatzi du. Haren azterketak jakituriaz beteta badaude ere, oso atseginak dira irakurtzeko. 1975ean katalanezko sari garrantzitsuena eman zioten, \"Premi d'Honor de les Lletres Catalanes\" delakoa."}
{"id": "272698", "revid": "1545", "url": "https://eu.wikipedia.org/wiki?curid=272698", "title": "Jos\u00e9 Antonio Gir\u00f3n de Velasco", "text": "Jos\u00e9 Antonio Gir\u00f3n de Velasco (Herrera de Pisuerga, 1911 abuztuaren 28a - Fuengirola, 1995eko abuztuaren 22a) espainiar politikaria izan zen. Valladolideko eta Salamancako unibertsitateetan egin zituen ikasketak, eta 1932. urtean eskuratu zuen zuzenbideko titulua. Urtebete lehenago hasi zen politikan lanean, Juntas Castellanas de Actuaci\u00f3n Hisp\u00e1nica taldeko kide gisa.\n1932an Juntas de Ofensiva Nacional-Sindicalista (JONS) taldearen sorreran parte hartu zuen, eta behin JONSek Falange Espa\u00f1olarekin bat egin zuelarik, talde berriaren sorreran ere nabarmendu zen. Espainiako Gerra Zibilean Valladolideko milizia falangisten buru izan zen, eta beste zenbait karguz gainera, Lan-ministroa izan zen Francoren agintaldian, 1941etik 1957ra. Ministro izan zen garaian politika populista egin zuen, eta garrantzi handiko legeak jarri zituen indarrean, adibidez Eritasun-aseguruarena (1942); Familia betebeharren gehigarriarena (1946); Laneko Medikuntza, Higiene eta Segurtasunaren Institutuaren sorrera bideratu zuena (1944); Ezintasunagatiko laguntza (1947); lanbide-unibertsitateen sorreran ere parte hartu zuen. Gogor kritikatu zituen Espainian demokrazia politikoa ezartzeko egin ziren urratsak eta zalantzan jarri zuen 1978ko erreferendum konstituzionalaren zilegitasuna. Eskuin muturreko kideen buruzagi espirituala izan zen."}
{"id": "272699", "revid": "512", "url": "https://eu.wikipedia.org/wiki?curid=272699", "title": "Hans-J\u00fcrgen Heise", "text": "Hans-J\u00fcrgen Heise, jaiotza-izenez Hans-J\u00fcrgen Scheller (Bobolice, Pomerania, gaur egun Polonia, 1930eko uztailaren 6a - Kiel, Alemania, 2013ko azaroaren 13a) alemaniar idazlea izan zen.\nBiografia.\nHogei urte zituela Berlingo mendebaldera joan zen ihesi. 1958tik aurrera Kieleko Mundu Ekonomiako Institutuko artxiboko zuzendari gisa lan egin zuen, gaztelaniazko eta ingelesezko poemak alemana itzultzeaz gainera. Sari asko irabazitakoa da, eta horien artean aipagarriak dira Pomeraniako Kulturaren saria (1993) eta Andreas Gryphius saria (1994).\nArthur Rimbaud eta Federico Garc\u00eda Lorcaren testuen bidez poesia egiteko molde propioa aurkitu zuen; barneko eta kanpoko naturaren arteko tirabirek markatzen dute bere obra. Bere lehenengo poema bilduman \"Vorboten einer neuen Steppe\" (1962, \"Estepa berri baten aitzindariak\") ekologiaz hitz egiten du ironia handiz. Hurrengo lanak sinbolistagoak dira: \"Worte aus der Zentrifuge\" (1966, \"Hitzak zentrifugadoratik\"), \"Besitzungen im Untersee\" (1973, \"Ondasunak itsas hondoan\"), edo \"Vom Landurlaub zur\u00fcck\" (1975, \"Landako oporretatik bueltan\").\nEspainiako eta Latinoamerikako poesiaz zuen ezagutzari esker, tonu eta eduki berriez hornitu zuen naturaren lirika. Beste lan batzuk: \"Wegloser Traum\" (1964, \"Biderik gabeko ametsa\"), \"Beschlagener R\u00fcckspiegel\" (1965, \"Atzerako ispilu gandutua\"), \"Der Zug nach Gramenz\" (1985, \"Gramenzera doan trena\") eta \"Der Aufstand der Requisiten\" (1992, \"Betebeharren matxinada\")."}
{"id": "272700", "revid": "56334", "url": "https://eu.wikipedia.org/wiki?curid=272700", "title": "Eliot Janeway", "text": "Eliot Janeway (New York, Ameriketako Estatu Batuak, 1913ko urtarrilaren 1a - \"Ib.\", 1993ko otsailaren 8a) Estatu Batuetako ekonomista politiko garrantzitsuenetako bat izan zen. Presio politikoak ekonomiaren eta merkatuaren joerak baldintzatzen dituelako teoria polemiko eta probokatzailea proposatu zuen eta \"Calamity Janeway\" goitizena eman zioten Wall Streeten, burtsa-merkatuaren porrotaren aurreikuspen goibelak egiten zituelako etengabe.\nEkonomia- eta politika-ikasketak egin zituen. \"The Nation\" aldizkarian 1937-1938ko berehalako krisialdia aurreikusiz eta konponbideak eskainiz zenbait artikulu idatzi ondoren, eragin handia izan zuen Franklin D. Roosevelten politikagintzan. Politikoki independentea izanik, Franklin D. Rooseveltekin hasi eta Ronald Reagan bitarteko politika ekonomiko guztiak kritikatu zituen, liburuetan eta \"Chicago Tribune-New York News Sindicate\"rako idazten zituen artikuluetan. \"Struggle for Survival\" (1951, \"Bizirik irauteko borroka\") bere lehen liburuaren ondoren, beste asko idatzi zituen inbertsore pribatuentzat: \"What Shall I Do With My Money?\" (1970, \"Zer egingo dut nire diruarekin?\"), \"You and Your Money\" (1972, \"Zu eta zeure dirua\"), eta, gobernuaren politika aztertuz, \"Prescriptions for Prosperity\" (1983, \"Aberastasuna sortzeko arauak\") eta \"The Economics of Chaos\" (1983, \"Kaosaren ekonomia\")."}
{"id": "272702", "revid": "512", "url": "https://eu.wikipedia.org/wiki?curid=272702", "title": "Janosch", "text": "Janosch, jaiotza-izena Horst Eckert (Hindenburg, Silesia Garaia, gaur egun Zabrze, Polonia, 1931ko martxoaren 11) alemaniar idazle eta ilustratzailea da.\nLana.\n\"Die Zeit\" egunkarian hasi zen kontakizunak eta ilustrazioak plazaratzen, eta 1960ko hamarkadaren hasieran argitaratu zituen haurrentzako lehen liburuak, bere marrazkiez hornituak gehienak: \"Flieg, Vogel, flieg\" (1971, \u201cHegan egizu, txoria, hegan egizu\u201d) eta \"Oh, wie sch\u00f6n ist Panama\" (1978, Oi, \u201czein ederra den Panama\u201d). Telesailak kritikatuz, western-istorioak eta lapurrenak idatzi zituen, esate baterako, \"Der M\u00e4usescheriff\" (1969, \u201cSaguen sheriffa\u201d), eta beste tankera bateko komikiak egin zituen: \"Die Globericks 1-5\" (1973-1975, \u201cGlobericktarrak\u201d). Helduentzat bi nobela idatzi ditu: \"Cholonek oder Der liebe Gott aus Lehm\" (1972, \u201cCholonek edota buztinezko jainko maitea\u201d) eta \"Sacharin im Salat\" (1975, \u201cSakarina entsaladan\u201d).\nBere testuetan ez dago alegiazko elementurik, aitzitik, aurrez aurre jartzen ditu herri ipuinetako mundu idiliko eta harmoniatsua eta gaur egungo errealitatea, esate baterako, \"Janosch erz\u00e4hlt Grimm\u00b4s M\u00e4rchen\" (1972, \u201cJanosch Grimmtarren ipuinak kontatzen\u201d) liburuan, eta aldi berean, westernak eta komikiak ipuin herrikoiaren elementuez aberasten ditu. \"Polski Blues\" (1991) eta \"Sh\u00e4bels Frau\" (1992, \u201cSh\u00e4belen emaztea\u201d) nobelak ere idatzi ditu."}
{"id": "272703", "revid": "28807", "url": "https://eu.wikipedia.org/wiki?curid=272703", "title": "Horst Eckert", "text": ""}
{"id": "272704", "revid": "512", "url": "https://eu.wikipedia.org/wiki?curid=272704", "title": "Martial Solal", "text": "Martial Solal (Aljer, 1927ko abuztuaren 23a) frantses piano-jotzailea, musikagilea eta orkestra-zuzendaria da. Sei urte zituela piano klasikoa ikasten hasi zen. Estatubatuarrak Afrika iparraldera iritsi zirenean (1942) ezagutu zuen Solalek jazza. Bere herrialdeko dantza-orkestretan jotzen hasi zen. 1950ean Parisa joan zen, eta han Jo Jaguar ezizenarekin hasi zen lanean. Hiri horretan Aim\u00e9 Barrelli, Tony Bennett eta No\u00ebl Chiboustekin jo zuen, baina batez ere Parisen bizi ziren jazz-musikagileekin: Django Reinhardt, Don Byas eta Lucky Thomson saxofoi-jotzaileak, Kenny Clarke, etab. 1960an Guy Pederson baxu-jotzailearekin eta Daniel Humair bateriarekin garai hartako hirukote berezienetako bat osatu zuen. Newporteko Jaialdira gonbidatu zuten (1963), eta beste hirukote bat antolatu zuen, baina ez zuen lehenengoaren bezainbesteko arrakasta izan.\nOrkestrarako hainbat lan ere idatzi zituen. Jazz-album garrantzitsuak grabatu bazituen ere (\"Happy Reunion avec St\u00e9phane Grappelli\", 1980), Solalek estatus berri bat iritsi zuen, gaur egungo musikagilearena hain zuzen ere. Piano-jotzaile gisa izugarrizko teknika zuen, eta bat-batean jotzeko erraztasun handia. Hainbat filmetako musika ere egin zuen, hala nola, \"Bi gizon Manhattanen\" (1958), \"Arnasestuka\" (1959), \"Leon Morin apaiza\" (1961).\n1989an Martial Solal Nazioarteko Piano-Lehiaketa sortu zuen, mundu-mailan ospetsuenetako bat."}
{"id": "272705", "revid": "59723", "url": "https://eu.wikipedia.org/wiki?curid=272705", "title": "Jo\u00e3o Gilberto", "text": "Jo\u00e3o Gilberto \u2014jaiotza-izena: Prado Pereira de Oliveira\u2014 (Juazeiro, Brasil, 1931ko ekainaren 10a - Rio de Janeiro, 2019ko uztailaren 6a) brasildar musikagilea izan zen, Brasilgo musikagile nagusietako bat.\n1950eko hamarraldiaren hasieran \"Atl\u00e1ntida\" kafetegiaren inguruan bildu zen musikagile-taldeko kideetako bat izan zen. Brasilgo sanba-erritmoak eta jazza bateratzen dituen bossa nova musikaren sortzaileetako bat zen, Antonio Carlos Jobimekin batera, eta sanba eta bossa nova ezagunenen egilea.\n1959an, lehen disko \"Chega de Saudade\" argitaratu zuen. 1964an, berriz, Brasilgo musikan berebiziko eragina izan duen disko baten grabazioan parte hartu zuen, Stan Getz saxofoi-jotzailearekin, Ant\u00f4nio Carlos Jobim musikagilearekin eta garai hartako emazte Astrud Gilberto abeslariarekin. Disko hartan Brasilgo hainbat abesti ezagun bildu zituzten, besteak beste \"Corcovado\", \"Garota\" \"de\" \"Ipanema\" (\"Ipanemako neskatxa\", mundu osoan ospetsu bihurtu dena) eta \"Desafinado\", eta sekulako arrakasta izan zuen: Estatu Batuetan gehien saldu ziren diskoetako bat izan zen, eta sei Grammy sari lortu zituen. Harrezkero, hainbat disko grabatu zituen."}
{"id": "272706", "revid": "28807", "url": "https://eu.wikipedia.org/wiki?curid=272706", "title": "Prado Pereira de Oliveira", "text": ""}
{"id": "272708", "revid": "1545", "url": "https://eu.wikipedia.org/wiki?curid=272708", "title": "Poul Nyrup Rasmussen", "text": "Poul Oluf Nyrup Rasmussen ( ahoskatua; Esbjerg, ) daniar politikaria da. Ekonomia-ikasketak egin zituen Kopenhageko Unibertsitatean (1971). Ikasketak amaituta Danimarkako Sindikatu Batzordean lan egin zuen, ekonomiaren arduradun gisa, 1986. urtea arte. Hurrengo urtean Danimarkako Alderdi Sozialdemokrataren buruzagi izendatu zuten, eta 1988an, Legebiltzarreko kide. Legebiltzarreko Merkataritza, Industria eta Arrantza batzordeko zuzendaria izan zen 1988tik 1992ra. Azkeneko urte horretan bere alderdiko buruzagi nagusi izendatu zuten.\nHandik gutxira, Danimarkako Justizia Ministroa Sri Lankako tamil iheslarien immigrazioa eragozteko legez kontrako gertakizunetan nahasi zutelako, Lehen Ministro Poul Schl\u00ffterrek bertan behera utzi behar izan zuen, hamar urteren ondoren, kontserbadore-liberalen gobernuaren buruzagitza. Rasmussenek bere gain hartu zuen Schl\u00ffterrek utzitako kargua, eta lau alderdiko koalizioa eratu zuen, Alderdi Erradikaleko zazpi kideak barne. Gobernuburu gisa, bere zeregin nagusietako bat danimarkarrak -eta bere alderdikideak bereziki- Maastrichteko Itunaren alde jartzea izan zen. Erreferenduma, Maastrichteko Itunari buruz egiten zen bigarrena, irabaziz gero zergak berrikusiko zirela agindu zuen. Hautesleen % 86k eman zuen botoa, eta aldekoek aise irabazi zuten.\nDanimarkako Lehen Ministro gisa lau legislatura bete zituen, 2001 urtean lehendakaritza-hauteskundeak galdu zituen arte. 2004an Rasmussen Europako Parlamentuan jardun zen, eta bi urte beranduago, bere alderdiko lehendakari gisa berrautatua izan zen."}
{"id": "272711", "revid": "58701", "url": "https://eu.wikipedia.org/wiki?curid=272711", "title": "Ram\u00f3n Jos\u00e9 Sender", "text": "Ram\u00f3n Jos\u00e9 Sender Garc\u00e9s (Chalamera, Huesca, 1901eko otsailaren 3a - San Diego, Kalifornia, 1982ko urtarrilaren 16a), Ram\u00f3n J. Sender moduan ezagutua, espainiar idazlea izan zen. Frankismoak erbesteratuen arteko idazle garrantzitsuenetariko bat izan zen.\nBiografia.\nMadrilgo Unibertsitatean ikasketak egin ondoren aldizkari sozialistetan idazten hasi zen.\n1930. urtean espainiar gudarosteak Marokoko gerran izan zuen jarduera gogor kritikatzen zuen \"Im\u00e1n\" eleberria kaleratu zuen. Hurrengo urteetan gizarte-arazoak sakontzen zituzten liburuak kaleratu zituen: \"Orden p\u00fablico, novela de la c\u00e1rcel\" (1931, \"Ordena publikoa, espetxeko eleberria\"), \"Siete domingos rojos\" (1932, \"Zazpi igande gorri\") eta \"Mr. Witt en el cant\u00f3n\" (1935, \"Witt jauna kantonamenduan\").\nAnarkista egin zen lehenik eta komunista ondoren, eta Espainiako Gerra Zibilean parte hartu ondoren Guatemalara, Mexikora eta Estatu Batuetara erbesteratu zen. 1946an Estatu Batuetako hiritar egin zen, eta espainiar literatura irakatsi zuen unibertsitate askotan. Espainia modernoari buruzko eleberri historikoak argitaratu zituen ondorengo urteetan: \"R\u00e9quiem por un campesino espa\u00f1ol\" (1953-1960, \"Espainiar nekazari baten aldeko requiema\"), \"Los cinco libros de Ariadna\" (1957, \"Ariadnaren bost liburuak\"), eta \"Cr\u00f3nica del alba\" (1965-1966, bederatzi liburuki; \"Goizaldeko kronika\"). Beste obra zenbait: \"Mexicayotl\" (1940), \"Epitalamio del Prieto Trinidad\" (1942) eta \"La aventura equinoccial de Lope de Aguirre\" (1964).\nKanpo estekak.\n[[Kategoria:Ram\u00f3n Jos\u00e9 Sender]]"}
{"id": "272712", "revid": "28807", "url": "https://eu.wikipedia.org/wiki?curid=272712", "title": "Ram\u00f3n J. Sender", "text": ""}
{"id": "272713", "revid": "512", "url": "https://eu.wikipedia.org/wiki?curid=272713", "title": "Jacopo Bassano", "text": "Jacopo Bassano (Bassano del Grappa, Veneziako Errepublika, c. 1515 - 1592ko otsailaren 13a) italiar pintorea izan zen.\nBizitza.\nAitarekin aritu ondoren, Veneziara jo zuen eta han Bonifacio da Pitatiren estudioan ibili zen. Nabari zaio haren eragina garai honetako koadroetan, baina bai bere ukitu propioa ere. Hasieran errealismoari lotu zitzaion, berezko joerak bezala Bonifacio eta Pordenoneren eraginak hartara eraman baitzuten. \"Sanson eta filistearrak\" eta \"Erregeen gurtza\" dira 1535tik 1540ra bitarteko obrarik aipagarrienak. Veneziara aldatzean, han indarrean zegoen manierista joerari heldu zion. Joera horretakoak izan arren era ezberdinez eginak dira \"Santa Katalinaren martiritza\" bat, irudi luzexketakoa, eta errealismo gogorrean pintaturiko beste zenbait. Brotxa-arrasto laburragoak erabiltzen ditu garai honen azken aldera. 1550a aldera pintatu zuen \"Azken afari\" koadroan garbi nabari zaio marrazteko eta itzalak taxutzeko lortu zuen trebetasuna.\nGero, manierismoa utzi eta errealismoaren sintesia egitera jo zuen. Agerikoa da honetan Tintorettoren eragina, argilunen trataeran batik bat. 1560-70ko aldia erabakigarria izan zen, ordukoa baita \"Gurutziltzatua;\" koadro hau, haren pinturaren zuinetako bat dela esan izan da. Asko txunditu zuten Greco, han eman zituen argi-efektuek. Aita bezala, pintore izan ziren bere lau seme."}
{"id": "272714", "revid": "28807", "url": "https://eu.wikipedia.org/wiki?curid=272714", "title": "Jacopo da Ponte", "text": ""}
{"id": "272715", "revid": "90204", "url": "https://eu.wikipedia.org/wiki?curid=272715", "title": "Adri\u00e1n Ferre\u00f1o", "text": "Adri\u00e1n Ferre\u00f1o Mora (Villanueva de Gata, C\u00e1ceres, 1948) C\u00e1ceresen jaio eta Donostian bizi den margolaria da.\n1951n Donostiara etorri zen familiarekin bizitzera, eta bertan egin ditu bere artelanen erakusketa nagusiak. Bere kasa ikasi zuen, baina oso gazte hasi zen Gipuzkoako Elkarte Artistikora joaten, eta han osatu zuen bere prestakuntza. 1970eko hamarkadan, marrazkia eta margoketa landuz, beste arte-mota batzuk ere hasi zen lantzen: performanceak, arte ez kontzeptuala, eta hainbat happegingetan parte hartu zuen bere elkartekideekin batera. Lehen erakusketa Donostian bertan egin zuen, 1971n. Artea herritar guztiei zabaldu behar zitzaiela, eta bere lanak galerietan erakusteaz gain zuzenean ere saldu zituen garai batean Donostiako Konstituzio plazan. Maiz erakutsi ditu bakarka bere lanak, esate baterako, Bilboko Ederti (1991, 1992, 1996) eta Windsord (1980) erakustokietan eta Donostiako Galer\u00eda Diecis\u00e9is erakustokian (1986, 1990, 1993). Iru\u00f1ea, Zaragoza, Madril eta C\u00e1ceresen ere izan ditu lanak ikusgai. Bere obrak hainbat museo eta bildumatan daude: Donostiako San Telmo Museoan, Durango eta Gernikako Museoetan, Artelekun, Donostiako Kutxan, Gipuzkoako Foru Aldundian eta Ajuriaenean, besteak beste. Eusko Legebiltzarreko ateen diseinua ere berea da."}
{"id": "272716", "revid": "512", "url": "https://eu.wikipedia.org/wiki?curid=272716", "title": "Humberto Giannini", "text": "Humberto Gianinni \u00cd\u00f1iguez (San Bernardo, - Santiago, ) txiletar filosofo eta idazlea izan zen.\n\"Elkarbizitzaren eta tolerantziaren\" filosofotzat hartua da.\nBiografia.\nItalian egin zituen graduazio ondoko ikasketak, eta Txileko zenbait unibertsitatetako irakaslea izan da harrezkero. Hamahiru liburu idatzi ditu, besteak beste, \"Reflexiones sobre la convivencia humana\" (1965, \"Gizakiaren elkarbizitzari buruzko gogoetak\"), \"El mito de la autenticidad\" (1968, \"Benazkotasunaren mitoa\"), \"El tiempo y el espacio en Kant y Arist\u00f3teles\" (1983,\" Denbora eta espazioa Kanten eta Aristotelesen\"), \"La reflexi\u00f3n cotidiana\" (1987, \"Eguneroko gogoeta\"), \"La experiencia moral\" (1992, \"Esperientzia morala\"), \"Del bien que se espera y del bien que se debe\" (1997, \"Itxaroten den ongiaz eta zor den ongiaz\").\nBere obrarik ospetsuena, dena den, 1977. urtean argitara emandako \"Breve historia de la filosof\u00eda\" \"(Filosofiaren historia laburra)\" izan da; dagoeneko liburu horren hamazazpi argitalpen egin dira. Gianninik artikuluak idatzi ditu, bestalde, Txile, Italia, Frantzia eta beste zenbait herrialdetako aldizkari espezializatuetan. UNESCOk sorturiko Filosofiako lehenengo katedraren zuzendaria da gaur egun (halako hiru katedra besterik ez daude mundu guztian), eta Filosofiako Nazioarteko Kolegioko ohorezko batzordeko kidea ere bada."}
{"id": "272718", "revid": "512", "url": "https://eu.wikipedia.org/wiki?curid=272718", "title": "Manuel Riu Riu", "text": "Manuel Riu Riu (Manresa, Bartzelona, Katalunia, 1929ko martxoaren 25a - San Lorenzo de Morunys, Lleida, Katalunia, 2011ko urtarrilaren 2a) historialaria izan zen, Iberiar penintsulako Erdi Aroko historiaren ikertzaile nagusietako bat.\nBizitza.\nFilosofia eta letretako ikasketak egin zituen, Bartzelonan. Irakasle-laguntzaile izan zen bertan, harik eta 1996an, katedra lortuta, Granadako Unibertsitatera joan zen arte. Aurrerago, Bartzelonako Unibertsitatera aldatu zen, ostera, eta Erdi Aroko historiako eta paleografiako sailaren zuzendari izan zen 1983tik 1994ra. 1978an Espainiako Historiaren Akademiako kide hautatu zuten, eta 1983an Bartzelonako Letra Onen Akademiakoa. Halaber, Institut d'Estudis Catalansko kide zen.\n1980. urteaz geroztik \"Quaderns d'Estudis Medievals \"aldizkariaren zuzendari izan zen, eta \"Acta historia et archeologica Medievalia \"aldizkariaren zuzendarikide. 1966tik aurrera zenbait ikerkuntza-programa gidatu zituen, Andaluziako eta Kataluniako Erdi Aroko arkeologiari buruzkoak.\nIdazlanak.\nLanik aipagarrienak: \"Lecciones de Historia Medieval\" (1972, \"Erdi Aroko historiako irakaspenak\"); \"Textos comentados de \u00e9poca medieval (siglos V-XII)\" (1975, \"Erdi Aroko testu iruzkinduak [V-XII. mendeak]\"); \"La pobreza y la asistencia de los pobres en la Catalu\u00f1a medieval\" (1982, \"Erdi Aroko Kataluniako pobrezia eta pobreen laguntza\"); \"Edad Media (711-1500)\" (1989, \"Erdi Aroa [711-1500]\"), \"Hist\u00f2ria de la ciutat de Manresa (1900-1950)\" (1991), \"Ferran Soldevila (1894-1971). Historiador de Catalunya\" (1994)."}
{"id": "272719", "revid": "46380", "url": "https://eu.wikipedia.org/wiki?curid=272719", "title": "Larry Rivers", "text": "Larry Rivers (Jaiotza-izena: Yitzroch Loiza Grossberg ; New York, 1923ko abuztuaren 17a - 2002ko abuztuaren 14a). Estatu Batuetako pintorea izan zen. Espresionismo abstraktua eta \"Pop Art\" mugimenduari loturiko moldeak bateratu zituen bere lanetan.\nHans Hofmann pintorearekin egin zituen ikasketak, eta 1951. urtean eman zuen bere lehen lan handia, \"The Burial (Ehorzketa),\" Gustave Courbet pintore frantsesaren \"L\u00b4Enterrement \u00e0 Ornans\" (1850, \"Ornanseko ehorzketa\") lanean oinarrituriko koadroa. Aurrekoen pintura aztertzen jarraitu zuen eta Emmanuel Leutze Estatu Batuetako pintorearen obran oinarritu zen \"Washington Crossing the Delaware\" lana egiterakoan (1953, \"Whasington Delaware igarotzen\"). Kritika handiak jaso zituen Riversek bere joera eklektikoarengatik. Erretratu ugari egin zuen 1951-1957 urteetan, \"Double Portrait of Berdie\" ezagunena (1955, \"Berdieren erretratu bikoitza\"). Ikuspegien erabilera etena eta anitza, eta kolore finen erabilera dira Riversen lanen ezaugarri nagusiak. 1961etik aurrera hasi zen publizitateko irudiak erabiltzen, eta 1963an egin zien sarrera collage, eskultura eta eraikuntza moldeko elementuei. Joera horren erakusgarri dira \"The History of the Russian Revolution From Marx to Mayakovsky\" (1965, \"Errusiako iraultzaren historia Marxengandik Maiakovskiganaino\") lanean eginiko 30 pinturak. 1968. urtean Rivers Afrikara bidaiatu zuen \"Africa and I\" dokumentala amaitzera. 1970eko hamarkadan Diana Molinari eta Michel Auderrekin bideo ugari egin zituen. Riversek bere heriotza arte (2002) jarraitu zuen lanean eta erakusketak egiten."}
{"id": "272720", "revid": "1519", "url": "https://eu.wikipedia.org/wiki?curid=272720", "title": "Amiri Baraka", "text": "Amiri Baraka, Everett LeRoi Jones jaioa, (Newark, New Jersey, - \"ibidem\", ) estatubatuar antzerkigile, olerkari eta politikaria izan zen. Bere ustez, literatura eta artea baliagarriak dira ekintza politiko gisa erabiltzen badira; bere lanaren helburua Amerika zuriaren suntsipena da, hots, menderakuntza zuriaren kontrako iraultza sortzea. 1960ko hamarkadako intelektual beltz nagusietako bat da. \nIbilbidea.\n1954an Howardeko Unibertsitatean lizentziatu zen, eta 1958an \"beat\" aldizkari bat sortu zuen bere emazte Hettie Cohenekin batera, \"Yugen\". 1964an estreinatu zen, New Yorken, Barakaren lehen antzerki-lan garrantzitsua, \"Holandarra\", arrazakeriaren ondorio latzei buruzkoa. 1964an \"Black Arts Repertory Theater\" sortu zuen (Arte Beltzaren Errepertorio Antzerkia). 1960ko hamarraldiaren hasieran \"beat\" mugimendutik eta, oro har, zurien kulturatik aldentzen hasi zen, eta 1965ean (Malcolm X hil zuten urtean) bizkarra eman zion zurien munduari. Emaztearengandik banandu (zuria baitzen), izena aldatu, eta nazionalista beltz bilakatu zen. Harlemen kokatu zen eta artearen bidez kultura beltz bat sortzeari ekin zion. Garai hartan \"Congress of African People\" erakundea sortu zuen (Afrikar Herriaren Biltzarra), eta 1972an, berriz, \"Black National Political Convention\" (Beltzen Konbentzio Nazional Politikoa). 1974an nazionalismo beltzaren mugimendua utzi eta marxismo-leninismoaren aldera lerratu zen. 1983an New York Estatuko Unibertsitateko afrikar ikasketen programaren zuzendari izendatu zuten. 1984. urtean Rutgers Unibertsitateko irakasle izan zen, eta 1989an \"American Book\" eta \"Langston Hughes\" sariak irabazi zituen. Poesiak, ipuinak eta saiakerak idatzi ditu."}
{"id": "272721", "revid": "512", "url": "https://eu.wikipedia.org/wiki?curid=272721", "title": "James Cantrell", "text": "James Cantrell (Sulphur, Oklahoma, AEB, 1935 -) estatubatuar artista da.\nBiografia.\nOklahoman jaioa den arren, Nebraskan bizi izan da txikitatik. Bertako unibertsitatean graduatu zen 1958an, eta zenbait urtez eskolak ematen jardun ondoren, graduazio ondoko lanak amaitu eta bigarren hezkuntzako arte-eskola batean aritu zen irakasle gisa. Ondoren master titulua eskuratu zuen Coloradoko Eskola Estatalean (gaur egun Ipar Coloradoko Unibertsitatea). 1970ean Nebraskatik Kentuckyra aldatu zen. Han zeramikari gisa lan egin zuen Berea Collegen, harik eta 1971n zeramikako eta margolaritzako bere estudioa zabaldu zuen arte.\n1970eko hamarraldiaren amaieran, Bostona egindako bisitaldi batean harrituta gelditu zen Hirutasun Zaharraren Elizak John Hancock eraikin berriaren kanpoaldeko beiran zuen islarekin, eta gertaera haren argazkiak oinarri harturik eraikin horiek eta beste hiri batzuetako antzeko islak margotzen hasi zen. Cantrellen islen margoetan irudi liluragarriak eta argi-itzalen lanketa bikaina dira nabarmentzekoak. Trebetasun aparta erakutsi du bere gaiak aukeratzeko, eta mugitzen ari den argiaren zentzua oso kontuan hartzen du margoak osatzerakoan. Monumentu eta eraikinen irudi apur bat distortsionatuak erakusten ditu, baina nabarmen antzematen da, hala ere, zein den gaia."}
{"id": "272722", "revid": "1545", "url": "https://eu.wikipedia.org/wiki?curid=272722", "title": "Andr\u00e9 Gorz", "text": "Andr\u00e9 Gorz (Viena, Austria, 1923ko otsailaren 9a - Vosnon, Frantzia, 2007ko irailaren 22a) frantses idazle eta filosofoa izan zen, jatorriz austriarra.\nBiografia.\nNaziek Austria berenganatu zutenean Suitzara joan zen ikastera (judua zuen aita), gerra amaitu zen arte. Bere lehen liburuan \"Le tra\u00eetre\" (1955, \"Traidorea\") azaldu zituen bere bizitzako pasarte horiek. 1948an Frantziara jo zuen, eta kazetari-lanetan jardun zuen (\"Paris-Presse\", \"L\u00b4Express\"). \"Temps Modernes\" aldizkariaren zuzendaritzako kide izendatu zuten 1960an, eta \"Nouvel Observateur\"ren sortzaileetakoa izan zen 1964an.\nEzkerreko mugimendu eta alderdiei oso loturik ibili izan zen beti, eta bere obran lana, langileria, ingurumena, kapitalismoa eta sozialismoaren bilakaera aztertu zituen. Aipagarriak ditu honako liburuok: \"Ecologie et politique\"(1978, \"Ekologia eta politika\"), \"Adieux au proletariat. Au-del\u00e1 du socialisme\" (1981, \"Agur proletalgoari. Sozialismotik haratago\"), \"Les chemins du paradise\" (1983, \"Paradisuko bideak\"), \"Capitalisme, socialisme, \u00e9cologie\" (1988, \"Kapitalismoa, sozialismoa, ekologia\"), \"Mis\u00e9res du pr\u00e9sent, richesse du possible\" (1997, \"Oraingo miseriak, noizbaiteko aberastasuna\"). Gorzen iritziz, lanaren bilakaerak ezinezko egin du Karl Marxen iragarpenak gauzatzea, eta zalantzan jartzen du marxismoak langileriari egotzitako eginkizun historiko mesianikoa."}
{"id": "272724", "revid": "512", "url": "https://eu.wikipedia.org/wiki?curid=272724", "title": "Lesley Sibner", "text": "Lesley Sibner (New York, Ameriketako Estatu Batuak, 1934ko abuztuaren 13a - 2013ko irailaren 11) matematikaria izan zen.\nBizitza.\nAntzerkian karrera laburra egin ondoren, New Yorkeko Arte Ederretako Udal Eskolako gradua eskuratu zuen 1959an. Geroago zaletu zen matematikarekin, kalkulu-ikastaro batean parte hartu ondoren. Udal Eskolan ikasten ari zen bitartean matematikari batekin ezkondu zen, eta horrela Matematika Zientzietako Courant Institutuan hasi zen ikasten, eta 1964an doktoregoa eskuratu zuen. Stanford Unibertsitatean (l965-l966), Parisko Henri Poincar\u00e9 Institutuan (1966-1967) eta Radcliffe Collegen (1990-1991) jardun zuen bekadun eta irakasle gisa, baina 1967tik aurrera Brooklyngo Unibertsitate Politeknikoan aritu zen nagusiki.\nLehenengo lan garrantzitsuak ekuazio mistoei buruz egin zituen, eta bere karrera guztian analisian, batez ere ekuazio diferentzial partzialen atalean, nabarmendu zen. Eragin handia izan zuen Sibnerren lanean Michael Atiyah eta Raoul Bott ezagutu izanak Ikerketa Aurreratuen Institutuan ari zen garaian (1971-1972). Geometriako problemak analisiaren bidez ebazten ahalegindu zen, eta ekuazio integraletarako froga bat asmatu zuen. 1980ko hamarralditik aurrera geometrian murgildu zen buru-belarri, eta Yang-Mills eta Yang-Mills-Higgs ekuazioen frogen inguruko lanak egin zituen."}
{"id": "272725", "revid": "512", "url": "https://eu.wikipedia.org/wiki?curid=272725", "title": "Gediminas Vagnorius", "text": "Gediminas Vagnorius (Vilna, ) lituaniar politikari eta ekonomista da. Lituaniako Lehen Ministroa izan zen 1991-1992 eta 1996-1999 urte bitarteetan. Ingeniaritza- eta ekonomia-ikasketak egin zituen, Vilnan bertan. Ikasketak bukatuta eskolak eman zituen Ekonomiaren Zientzietako Institutuan, 1990 arte, Lituaniako Legebiltzarreko kide hautatu zuten arte alegia, sobietar erregimen komunistaz geroko lehen hauteskundeetan. Handik gutxira, Legebiltzarrak Sobietar Batasunetik bereiztea eta Lituaniako Errepublikaren burujabetasuna aldarrikatzea erabaki zuen. 1991n, baina, sobietar gudarosteko parakaidistek Vilnako irrati- eta telebista-egoitzak hartu zituzten, eta Lituaniako Lehen Ministro Albertas Shimenas desagertu egin zen. Legebiltzarrak Gediminas Vagnorious hautatu zuen behin-behineko Lehen Ministro. Handik ordu gutxira, Shimenas agertu zen, eta emaztea eta seme-alaben bizitza salbatzeagatik desagertu zela azaldu zuen, baina azalpena ez zen Legebiltzarraren gogobetekoa izan, eta Vagnorious berretsi zuten karguan. Gobernuaren buruzagitza hartu orduko, bere zeregin nagusia errepublikaren independentzia lortzea izango zela adierazi zuen. 1991ko otsailaren 10ean Lituaniako Errepublikaren independentziari buruzko erreferenduma deitu zuen: lituaniarren % 90 independentziaren alde agertu zen. Gorbatxovek erreferenduma legez kanpokotzat jo zuen."}
{"id": "272726", "revid": "336", "url": "https://eu.wikipedia.org/wiki?curid=272726", "title": "Siegfried Lenz", "text": "Siegfried Lenz (Lyck, Ekialdeko Prusia, 1926ko martxoaren 17a \u2013 Hanburgo, Alemania, 2014ko urriaren 7a) alemaniar idazle eta kazetaria izan zen. Eleberriak, kontakizunak eta saiakerak idatzi zituen, bai eta antzerki-lanak ere irratirako eta antzokietarako. 1999. urtean Goethe Saria eman zioten. Bere lanik ezagunena \"Die Deutschstunde\" (1968, \"Alemanezko ikasgaia\") da.\nBizitza.\nSiegfried Lenz Lycken jaio zen, Ekialdeko Prusian, gaur eguneko Poloniako Elk hirian. Aita aduanako funtzionarioa zuen, eta gazterik hil zitzaion; amak Lycketik alde egin zuen alaba hartuta, derrigorrezko hezkuntza amaitu berri zuen semea amonarekin utzita.\nSoldadu.\nArmadarako sarbidea ematen zuten bigarren hezkuntzako ikasketak bukatuta, Bigarren Mundu Gerraren amaieran (1943) Alemaniaren Itsas Armadara (\"Kriegsmarine\") bidali zuten.\n2007ko ekainean lehenengoz argitara emandako dokumentuen arabera, badirudi 1944ko apirilaren 20an Alemaniako Langile Alderdi Nazionalsozialistan (NSDAP) izena eman zuela, Alemaniako beste hainbat autore eta pertsona ezagunekin batera, hala nola Dieter Hildebrandt eta Martin Walser. Alabaina, Lenzek gerora adierazi zuen Alderdiarekiko bat-egite kolektibo batean sartu zutela, bera jakitun egon gabe. Bigarren Mundu Gerra amaitu eta gutxira, Danimarkara ihes egin zuen; harrapatu egin zuten, eta denbora labur batez preso izan zuten Schleswig-Holstein-en. Gero, itzultzaile jardun zuen armada britainiarrarentzat.\nIkasle, bekadun eta erredaktore.\nGerra amaitu zenean, Filosofia, Ingelesa eta Literaturaren Historia ikasi zituen Hamburgeko Unibertsitatean. Ikasketak amaitu aurretik, bekadun gisa lanean hasi zen Die Welt egunkarian, eta, azkenean, ikasketak bertan behera utzi zituen. 1950 eta 1951 bitartean erredaktore-lana egin zuen egunkari horretan; han ezagutu zuen Liselotte, gerora bere emaztea izango zena.\nIdazle.\n1951n, \"Habichte in der Luft\" lehen eleberriarekin irabazitako diruarekin Kenyara joan zen, eta han ikusitakoarekin inperio britainiarraren aurkako Mau Mau matxinadari buruzko \"Lukas, sanftm\u00fctiger Knecht\" kontakizuna idatzi zuen. Hamburgera itzulita, handik aurrera freelance idazle moduan lan egin zuen. 47ko Taldea izeneko idazle-taldearekin bat egin zuen. G\u00fcnter Grass-ekin batera, Alderdi Sozialdemokrataren alde jardun zuen, eta Willy Brandt-en \"Ostpolitik\" (Ekialdeko Politika) ildoa babestu zuen. Ekialdeko Europara hurbiltzearen aldekoa zenez, Varsoviako Itunaren sinatze-ekitaldira gonbidatu zuten (1970).\nAzken urteak.\n1967az geroztik Alemaniako PEN Klubeko kide izan zen. Halaber, 2003tik aurrera D\u00fcsseldorf-eko Heinrich-Heine Unibertsitateko irakasle gonbidatua izan zen, baita Hanburgoko Freie Akademie der K\u00fcnste kultura-akademiako ohorezko kidea ere. 2003an, Verein f\u00fcr deutsche Rechtschreibung und Sprachpflege elkartearekin (Ortografia Alemanaren eta Hizkuntza Zaintzaren Elkartea) bat egin zuen, 1996ko ortografia alemanaren erreformaren aurka protesta egiteko. 2010ean bigarrenez ezkondu zen, eta 2011n Elk jaioterriko ohorezko herritar izendatu zuten, zeina 1945eko Potsdam-eko Konferentzian adostutako muga-aldaketen ondorioz Polonia izatera igaro zen.\n2014ko udaberrian, bere artxibategi pertsonala Literatura Alemanaren Marbach Artxibategiari utziko ziola jakinarazi zuen. Hilabete berean, irabazi asmorik gabeko fundazio bat sortu zuen Hamburgeko Barmbek barrutian, bere lana aztertzea helburu izango zuena; 2014tik aurrera, fundazio horrek Siegfried Lenz Saria ematen du.\n2014ko urriaren 7an hil zen, Hamburgen, 88 urterekin.\nHil ondoren, 1951n idatzitako \"Der \u00dcberl\u00e4ufer\" eleberria argitaratu zuten lehen aldiz. Bere gauzen artean aurkitu zuten; izan ere, ezinezkoa izango litzateke gerra hotzaren garaian argitaratzea, Alemaniako armadatik ihes egin eta Sobietar Batasunarenarekin bat egiten duen soldatu bati buruzkoa baita.\nLana.\nAskoren ustez, Siedfried Lenz nazionalsozialismoak alemaniarren artean eragindako samina literaturan hobekien islatu duen idazleetako bat da. Bere eleberri gehienetan heroismoa, erruduntasuna, betebeharraren eskakizunak eta gizakien halabehar tragikoa lantzen ditu; adibidez, \"Es waren Habichte in der Luft\" (1951, \"Aztoreak zebiltzan zeruan\"), \"So z\u00e4rtlich war Suleyken\" (1955, \"Zein ederra zen Suleyken!\") eta \"Die Deutschstunde\" (1968, \"Alemanezko ikasgaia\") lanetan, beste batzuen artean. Bere eleberri kafkiano laburretan ere atzera begirako analisi berbera erabiltzen du sarritan. Antzerki-lanak ere idatzi zituen: \"Zeit der Schuldlosen\" (1961, \"Errugabeen garaia\"); \"Aurpegia\" (1963); \"Toldi inspektorea;\" \"Galera\" (1991) eta \"Proba akustikoa\" (1993). XX. mendearen azken urteetan, Alemaniako irrati eta telebistako kazetari iruzkingile zorrotza bilakatu zen."}
{"id": "272727", "revid": "512", "url": "https://eu.wikipedia.org/wiki?curid=272727", "title": "Hugo Arg\u00fcelles", "text": "Hugo Arg\u00fcelles (Veracruz, 1932ko urtarrilaren 16a - Mexiko Hiria, 2003ko abenduaren 24a) mexikar idazle eta antzerkigilea izan zen.\nMedikuntza ikasi zuen bost urtez Mexikoko Unibertsitate Nazional Autonomoan, eta arte dramatikoa hiru urtez Arte Ederretako Institutu Nazionaleko Antzerki Eskolan. Gaztelaniazko irakaslea izan zen Mexikoko Unibertsitate Autonomoan. Arte dramatikoko irakaslea izan zen, eta Arte Ederretako hainbat eskola sortu zituen Mexikon. 1979an literatura dramatikoko lantegia sortu zuen. 1982an urteko idazlerik onenaren saria eman zioten \"El ritual de la salamandra\" (\"Arrubioaren erritua\") lanagatik. Hainbat filmetako gidoiak ere egin ditu, besteak beste, \"La primavera de los escorpiones\" (\"Eskorpioien uda\"), \"Las pira\u00f1as aman en cuaresma\" (\"Pirainak garizuman maitatzen dute\"), \"Las figuras de arena\" (\"Hondarrezko irudiak\"), \"Los amantes fr\u00edos\" (\"Maitale hotzak\") eta \"One way\" (\"Bide bat\"). Idatzi dituen lanen artean aipagarriak ditu: \"Los prodigiosos\" (\"Miragarriak\"), \"Los cuervos est\u00e1n de luto\" (\"Beleek lutoan daude\"), \"El velorio en turno\" (\"Gaubeila-txanda\"), \"Do\u00f1a Macabra\" (telebista-saioa), \"El ritual de la Salamandra \"(1982, \"Arrubioaren erritua\"), \"Los amores criminales de las vampiras morales \"(1983, \"Banpiro moralen amodio kriminalak\"),\" Los caracoles amorosos \"(1988, \"Barakuilu maitatiak\")\", Trilog\u00eda Musical \"(1994, \"Musika trilogia\")."}
{"id": "272728", "revid": "96586", "url": "https://eu.wikipedia.org/wiki?curid=272728", "title": "Hugh Latimer", "text": "Hugh Latimer (Thurcaston, Leicestershire, - Oxford, 1555eko urriaren 16a) Ingalaterrako teologoa eta prelatua izan zen. Ingalaterrako erreformazale handienetakoa izan zen eta eragin sakonagoa izan zuen Ingalaterrako gizarte-maila guztietan erlijio-erreformak, haren predikuei esker. Cambridgeko Unibertsitatean ikasi zuen eta 1510ean apaiz egin zen. Eliza katolikoaren alde egon zen hasieran, baina 1525etik aurrera protestantismoaren aldekoekin bat egin zuen. Henrike VIII.a erregearen babesa jaso zuen, haren alde agertu baitzen Katalina Aragoikoarekiko ezkontza hausteko auzian (1533) eta, Thomas Cromwell bikario nagusiaren arartekotzaren bitartez, Worcesterko apezpiku izendatu zuten. Gizarte-mailako injustizia eta praktika katoliko batzuen aurka borrokatu zen suharki, baina ez zuen Sei Artikuluen akta anglikanoa izenpetu nahi izan eta 1539an apezpikutzatik kendu zuten. Heretiko zelako salaketapean, Londresko dorrean itxi zuten ondoko urteetan. Eduardo VI.a errege hautatu zutenean aske utzi zuten eta Ingalaterrako erreformako buruzagi nagusi izan zen. Maria Tudorren garaian berriro katolizismoa ezarri zelarik, preso hartu eta erreta hiltzera kondenatu zuten Nicholas Ridleyrekin batean. Oxforden erre zuten eta haren martiri ospea berehala zabaldu zen Ingalaterra osoan."}
{"id": "272729", "revid": "56334", "url": "https://eu.wikipedia.org/wiki?curid=272729", "title": "Mario Andretti", "text": "Mario Gabriel Andretti (Montona, Italia, gaur egun Motovun, Kroazia, 1940ko otsailaren 28a) 1 Formulako automobil-gidari ohi estatubatuarra da.\nBiografia.\n1942an, Bigarren Mundu Gerra bete-betean zegoela, Lucca hirira joan zen bizitzera bere familiarekin, eta han hamahiru urterekin hasi zen auto-lasterketetan parte hartzen. 1955ean Andrettiren familiak Estatu Batuetara emigratu zuen, eta 1958az geroztik \"stockcars\" lasterketetan esku hartu zuen Andrettik. 1961ean egin zen auto-lasterketako gidari profesional. 1963rako irabaziak zituen ehun bat lasterketa, eta Indy Formulako Munduko txapeldun izan zen 1965, 1966 eta 1969 urteetan. 1965ean lehen aldiz parte hartu zuen lau urte geroago, 1969an, irabaziko zuen Indianapolisko 500 milietako lasterketan. 1967. urtean Daytonako 500 miliako stockcar lasterketa irabazi zuen, eta 1971n Daytonako 24 orduak eta Segringeko 12 orduak.\n1970eko hamarkadan, 1 Formulako Munduko Txapelketetan murgildu zen buru-belarri. 1971n irabazi zituen bere lehen sari nagusiak, Kyalami eta Ontariokoak, eta 1978an, berriz, Munduko txapelketa. Gero Estatu Batuetako Indy Formulako lasterketetara itzuli eta 1984an maila honetako Munduko txapelketa irabazi zuen berriro. 1994an lasterketak utzi egin behar zituela adierazi arren, hurrengo bi urteetan Le Manseko 24 orduetan parte hartu zuen Michael, John eta Jeff semeekin. 2003an 500 miliako lasterketan parte hartzen saiatu zen arren, lasterketa-probetan istripua izan zuen eta lasterketak guztiz utzi zituen."}
{"id": "272731", "revid": "28807", "url": "https://eu.wikipedia.org/wiki?curid=272731", "title": "Mario Gabriel Andretti", "text": ""}
{"id": "272732", "revid": "56334", "url": "https://eu.wikipedia.org/wiki?curid=272732", "title": "David Baltimore", "text": "David Baltimore (New York, 1938ko martxoaren 7a) estatubatuar biologoa da.\nPennsylvaniako Swarthmore Collegen, Massachusettseko Teknologia Institutuan (MIT) eta New Yorkeko Rockefeller Unibertsitatean egin zituen ikasketak. 1968-1972 bitartean mikrobiologiako irakasle-laguntzailea izan zen Massachusettseko Teknologia Institutuan, eta geroago biologiako irakasle egin zen. Minbiziaren zeluletako geneei eragiten dieten zenbait birusi buruzko ikerketak egin ditu, eta alor horretan egindako lanei esker Medikuntzako Nobel saria irabazi zuen 1975. urtean, Howard Temin eta Renato Dulbecco zientzialariekin batera. Zenbait birusek tumoreak sor ditzaketela gauza jakina zen, baina Baltimorek eta bere lankideek aurkitu zuten birus horietan azido erribonukleikozko geneek animalien zeluletako azido desoxirribonukleikoarekin bat egin zezaketela, eta zelula horiek eraldatuz minbizia eragin zezaketela. 1970. urtean, bestalde, Baltimorek eta Teminek entzima bat aurkitu zuten minbizia eragiteko gaitasuna duen RNAren birus-partikuletan; birus-partikula horiek birusak kutsaturiko zeluletan birusaren material genetikoaren DNAren bertsioak sor ditzakete. Horrela ikusi zen, ordu arte zientzialariek uste ez bezala, RNAren gai genetikotik DNA sor zitekeela, eta ez alderantziz soilik. \"California Institute of Technology\"ko (Caltech) lehendakaria izan zen 1997tik 2006ra, eta gaur egun, biologiako \"Robert A. Millikan Professor\" Caltechen. 1990-1991 urte bitartean, Rockefeller unibertsitateko lehendakaria izan zen, eta 2007an \"American Association for the Advancement of Science\"koa."}
{"id": "272733", "revid": "512", "url": "https://eu.wikipedia.org/wiki?curid=272733", "title": "Wim van Eekelen", "text": "Willem Frederik van Eekelen (Utrecht, Herbehereak, 1931ko otsailaren 5a -) Herbehereetako politikari eta legegizona da.\nBiografia.\nUtrechteko Unibertsitatean Zuzenbideko ikasketak hasi zituen, baina 1950-1952 urte bitartean ikasketak eten eta Estatu Batuetara (Princeton) joan zen Zientzia Politikoak ikastera beka batekin. Herbehereetara itzuli zenean, zuzenbidea ikasten jarraitu zuen, eta 1954an amaitu zuen karrera. 1964an Zientzia Politikoetako doktoregoa lortu zuen \"Indiako kanpo-politika eta muga-arazoak Txinarekin. \"tesiarekin. 1957-1977 urteetan Herbehereetako Kanpo Zerbitzuko funtzionario izan zen; 1977-1978 eta 1981-1982 urteetan Estatu Orokorretako Bigarren Ganberako kide izan zen; aldi berean, Europako Batzordeko kide izan zen, eta baita Mendebaldeko Europar Batasunekoa (MEB) ere. 1971-1981 aldian Estatuko idazkari izan zen; 1982-1986 aldian Defentsa eta Kanpo Harremanetako idazkari; 1986an Defentsako ministro (1988an dimititu egin zuen). 1989an MEBko idazkari nagusi izendatu zuten. Kargu horretan zegoela europar erakundeak indartzeko beharraren inguruan lan egin zuen, segurtasunaren mailan batez ere. Bestalde, Eekelenen iritziz MEBk zeregin eraginkorra izan behar du Ekialde-Mendebaldearen artean armak uzteko hitzarmen bat lortzeko prozesuan. 1994an Jos\u00e9 Cutilheiro jarri zuten haren lekuan."}
{"id": "272734", "revid": "28807", "url": "https://eu.wikipedia.org/wiki?curid=272734", "title": "Willem Frederik Van Eekelen", "text": ""}
{"id": "272735", "revid": "58701", "url": "https://eu.wikipedia.org/wiki?curid=272735", "title": "Francisco Rico Manrique", "text": "Francisco Rico Manrique (Bartzelona, 1942ko apirilaren 28a) filologo katalana da.\nBizitza.\n1972az geroztik Erdi Aroko Hispaniar Literaturetako katedraduna da Bartzelonako Unibertsitate Autonomoan, eta Erdi Aroko Hispaniar Literatura Elkarteko lehendakari. 1985ean Espainiar Letretako Zentro sortu berriaren zuzendari izendatu zuten, Liburutegien Zuzendaritza Nagusiaren baitan. Erakunde horren helburua da espainiar idazleak, literatura sorkuntza, Literatura Sari Nazionalak eta Cervantes saria sustatzea. 1986an Hizkuntza Akademiako kide hautatu zuten. Gainera, argitaletxe bateko klasikoen sailaren zuzendari da.\nAditua da Elio Antonio de Nebrijaren obran: \"Nebrija contra los b\u00e1rbaros\" (1978, \"Nebrija barbaroen kontra\"). 1998an \"On Kixoteren\" testuaren bertsio bat argitaratu zuen, oharrez josia, argitaratu den onena, adituen ustez. 1998. urtean Men\u00e9ndez Pelayo saria irabazi zuen, eta 2004an Ram\u00f3n Men\u00e9ndez Pidal ikerketa-saria."}
{"id": "272736", "revid": "512", "url": "https://eu.wikipedia.org/wiki?curid=272736", "title": "Pablo Uranga", "text": "Pablo Uranga Diaz de Arkaia (Gasteiz, Araba, 1861ko ekainaren 26a - Donostia, Gipuzkoa, 1934ko azaroaren 7a) margolaria izan zen.\nBizitza.\nJaioterrian, Jerez de la Fronteran eta Madrilen egin zituen pintura-ikasketak. Maiz joaten zen Pradoko Museora, eta han eginiko kopiak saltzen zituen. Ignacio Zuloaga eta Rusi\u00f1ol pintoreekin Parisen bizi ondoren, Elgetan hartu zuen bizilekua, eta paisaia eta gai historikoak jorratu zituen. Izan ere, herrian bere hainbat margolan gorde ziren. Bertako parrokiarako bi margolan egin zituen, batean, Joanes Bataiatzailea irudikatzen da eta bestean Roke Montpellierkoa bere zakurrarekin; Iturbeko nesken eskolan, olion Domingo Iturberen erretratua. Ongile beraren beste erretratu bat egin zuela dokumentatu da baina egun desagertua dago, Salbatzailearen izandako baselizan zegoen beste margolan bat bezala, Kristoren Antzaldatzea irudikatzen zuena.. 1894. urtean, Bermeoko Kasinoko muralak egin zituen, Ignacio Zuloagarekin batera. Estatu Batuetan eta Kuban izan zen 1924-1925 urteetan, eta han jarri zituen ikusgai bere pinturak, Zuloagaren lanekin batera. 1897. urtean, arrakasta handia izan zuen erakusketa egin zuen Parisen. Erretratuak ere egin zituen 1930-1933 urteetan, Karl Marxi eginikoa, besteak beste."}
{"id": "272738", "revid": "28807", "url": "https://eu.wikipedia.org/wiki?curid=272738", "title": "Pablo Uranga D\u00edaz de Arcaya", "text": ""}
{"id": "272739", "revid": "96586", "url": "https://eu.wikipedia.org/wiki?curid=272739", "title": "Yehuda Amichai", "text": "Yehuda Amichai (hebreeraz: \u05d9\u05d4\u05d5\u05d3\u05d4 \u05e2\u05de\u05d9\u05d7\u05d9; W\u00fcrzburg, 1924 - Jerusalem, 2000) israeldar poeta izan zen.\nBizitza.\n1935ean Palestinara emigratu zuen eta han amaitu zituen ikasketak. Independentziako gerran parte hartu zuen. Bera idazten hasi zenean abertzaletasun sutsuena igaroa zen eta \u00abEstatuko belaunaldia\u00bb izenez ezagutzen den joeraren barruan idatzi zuen. Poesiaren gai unibertsalak eta egunerokotasunari lotuak dira joera horrek erabiltzen zituen gai nagusiak. Shlonski buru zela, aurreko belaunaldiak balio heroikoak goraipatu baldin bazituen, Amichairen poesiak kutsu antimilitarista zuen batzuetan. Bere belaunaldiko beste poeta gazte batzuekin \"Liqrat\" (\"Elkartzera\") taldea osatu zuen. Bere lehen liburuan, \"Orain eta beste egun batzuetan\" (1955) giza bizitza, esperientzia eta zoriona izan ziren bere ardura nagusiak. Geroagoko lanetan, \"Bi itxaropenen urruntasunean\" (1958), \"Denbora\" (1977) eta \"Amodiozko poemak\" (1981) lanetan, esaterako, gizonen eta emakumeen, gurasoen eta seme-alaben arteko eguneroko harremanak, tristura eta abar landu zituen. Bizitza praktikoaren hizkera, eguneroko gauzak, argota, poesiaren gai egin zituen. Prosazko lanak ere idatzi zituen, esate baterako \"Ez hemengoa eta ez oraingoa\" (1963), eta baita antzerkiak ere: \"Niniverako bidaia\" (1962) eta \"Kanpaiak eta trenak\" (1968)."}
{"id": "272740", "revid": "1545", "url": "https://eu.wikipedia.org/wiki?curid=272740", "title": "Giorgio Armani", "text": "Giorgio Armani (Piacenza, Italia, 1934ko uztailaren 11) italiar moda-diseinatzailea da. Moda-egileen artean maisutzat jo izan da, eta bere diseinuetan dotoretasuna, kalitatea eta praktikotasuna bateratu ditu.\nBiografia.\nMedikuntza-ikasketak utzi eta argazkiak egiten hasi zen, eta gero, Milango erostetxe handi baten erakusleiho eta erosketen arduradun izan zen. 1961-1971 bitartean Nino Cerruttirentzat lan egin zuen, gizonen jantziak diseinatzen dituen enpresa garrantzitsu batean. Azkenik bere enpresa sortu zuen, eta 1975ean erakutsi zituen lehen aldiz bere diseinuak. Irudia estilizatzen duten jaka informalak eta zabalak ziren Armaniren diseinuaren adierazgarriak.\nBere estiloa gizonezkoentzat pentsatua baldin bazen ere, oso harrera ona izan zuen emakumeen artean ere, eta, beraz, emakume-jantziak ere diseinatzen hasi zen. 1980ko hamarraldian atal berri bat sortu zuen bere diseinuak \"pr\u00eat-\u00e0-porter\" (seriean, neurririk hartu gabe) egiteko, merkeago eta jende gehiagok erosteko moduan. Urte horretan bertan Richard Gereren jantziak diseinatu zituen \"American Gigolo\" (1980) filmerako. Horrez gainera, bere ehunak diseinatzen hasi zen, eta 1982an bere izena duen perfume-sorta bat atera zuen. \"Mende amaierako Chanel\" deitu izan zaio, joskintza tradizionalean kirol-jantzien gaiak txertatu dituelako.\n2009an Armanik hurrengo dendak zituen munduko 37 herrialdeetan zehar: 60 Giorgio Armani boutique, 11 Collezioni, 122 Emporio Armani, 94 A/X Armani exchange, 13 Armani Junior, eta Giorgio Armani Accessori bat. 2011. urtean, Forbes aldizkariak arrakasta handieneko italiar diseinatzailetzat jo zuen, bere ondasuna 7.000.000.000 dolarretan balioztatuz."}
{"id": "272741", "revid": "512", "url": "https://eu.wikipedia.org/wiki?curid=272741", "title": "Claude Montana", "text": "Claude Montana (Paris, 1947ko ekainaren 29a -) frantses jostuna eta diseinatzailea da.\nBiografia.\nIkasketak bukatu zituenean Londresa joan zen bizitzera, hura baitzen Londres garai hartan modernotasunaren eta haustura estetikoen gunea. Hiri hartan egin zuen lehenengo bilduma, \"minch\u00e9\" paperarekin eta koloretako harriekin egindako bitxiez osatua. 1971n joan zen Londrestik eta \"pret-\u00e1-porter\" etxeentzat lan egin zuen Parisen eta Milanen, harik eta 1976. urtean, Juan Ferren espainiarrak bere kabuz aritzeko aukera eman zion arte, eta Bartzelonan bere bildumak egiten hasi zen. Handik hiru urtera Montanak bere etxea sortu zuen Parisen.\nMontanaren etxeak gero eta ospe handiagoa lortu du, eta mundu osoko dendetara esportatzen ditu gaur egun bere arropak. Arropaz gainera, bitxiak, zapatak eta osagarriak diseinatzen ditu. Lehenengo bildumak hotzak eta gogorrak ziren; sorkuntzak erakartzen zuen garai hartan Montana. Poliki-poliki emakumearen gorputzarenganako interesa sortu zitzaion eta eraman daitezkeen jantziak sortu behar zituela erabaki zuen. Hasierako jantzietan larrua landu zuen batez ere, baina estilo erromantikoagora jo zuen gero. 1990ean Urrezko titarea saria jaso zuen Parisen 91ko negurako prestatu zuen bildumagatik, eta hurrengo urtean sari bera jaso zuen 91ko udarako bildumagatik. 2011. urtean, bere karrerari buruzko liburu bat argitaratzeko asmoa du. Gaur egun, Montana Espainian bizi da."}
{"id": "272743", "revid": "512", "url": "https://eu.wikipedia.org/wiki?curid=272743", "title": "Emil Artin", "text": "Emil Artin (Viena, 1898ko martxoaren 3a - Hanburgo, 1962ko abenduaren 20a) austriar matematikaria izan zen.\nEraztun ez-trukakorrei, edo bere izena duten \"Artinen eraztun\"ei buruz egindako lanarengatik da ezaguna. Horrez gainera, Hilberten 23 problemetako bat ebatzi zuen.\nLeipzigeko Unibertsitatean egin zituen ikasketak, eta 1921ean bukatu zuen doktoregoa. 1922-23 ikasturtea G\u00f6ttingengo Unibertsitatean eman zuen, eta gero irakasle hautatu zuten Hanburgoko Unibertsitatean. 1937an Estatu Batuetara emigratu zuen; bertan unibertsitate askotan aritu zen irakasle, haien artean, Notre Damen, Indianan eta Princetonen. 1958an Alemaniara itzuli zen eta Hanburgoko Unibertsitatean jarraitu zuen eskolak ematen. Lehenengo ikerketak zenbaki karratuen eremuan egin zituen, teoria analitikoaren eta aritmetikoaren barruan. Ekarpenik garrantzitsuena eraztun ez-trukakorren teorian egin zuen, eta aljebra elkarkorra landu zuen bereziki. 1955ean bi artikulu idatzi zituen, eragin handia izan zutenak, talde finitu arruntei buruz; era horretan, talde horien sailkapena egitea lortu zen. Artinen argitalpen garrantzitsuenak hauek dira: \"Geometric algebra\" (1957, \"Aljebra geometrikoa\") eta \"Class field theory\" (1961, \"Klase eremuen teoria\"). Amerikako Elkarte Matematikoaren zenbakien teoriako Cole saria jaso zuen."}
{"id": "272744", "revid": "512", "url": "https://eu.wikipedia.org/wiki?curid=272744", "title": "Miquel Barcel\u00f3", "text": "Miquel Barcel\u00f3 (Felanitx, Mallorca, 1957ko urtarrilaren 8a) espainiar margolaria da.\nPalmako Dekorazio Arteetako Eskolan eta Bartzelonako Arte Ederretako Eskolan ikasi zuen. Gero, \"Taller Lunatic\" arte kontzeptualeko taldean sartu zen, Mallorcan. 1976an, haren margolanak bakarrik biltzen zituen lehen erakusketa antolatu zen, Palmako Arte Museoan. 1981ean Sao Pauloko bi urtez behingo erakusketan parte hartu zuen, 1982an Kasselgo Dokumenta erakusketan, eta 1985ean Parisko bi urtez behingo erakusketan Espainia ordezkatzeko aukeratu zuten. Harrezkero, Europako eta Estatu Batuetako museo eta galeria nagusiek erosten dituzte Barcel\u00f3ren koadroak. Erakusketa ugari egin ditu, batzuk oso areto ospetsuetan, hala nola Parisko Lambert galerian eta New Yorkeko Leo Casteli galerian. 1986an Bartzelonako Loreen Azokako kupula dekoratu zuen, Udalak eskaturik. 1986an Arte Plastikoen Sari Nazionala eman zion Espainiako Kultura-ministerioak. Operako eszenografia lanetan ere aritua da (besteak beste, Manuel de Fallaren \"El retrablo de Maese Pedro\"rako, Parisko Opera Komikoaren Antzokian). Lehorreko natura zein itsasokoa da Barcel\u00f3ren obretako gai nagusia. 2003. urtean, \"Principe de Asturias de las Artes\" saria irabazi zuen. Margo-geruza lodiz egiten ditu bere margolanak, erliebe efektuak lortzeko. Gaur egun, espainiar margolaririk kotizatuenetariko bat da."}
{"id": "272745", "revid": "96586", "url": "https://eu.wikipedia.org/wiki?curid=272745", "title": "Michel Leiris", "text": "Michel Leiris (Paris, Frantzia, 1901eko apirilaren 20a - Saint-Hilaire, Frantzia, 1990eko irailaren 30a) frantsesezko idazlea eta etnologoa izan zen. 1924an mugimendu surrealistako kide egin eta Max Jacoben eraginpean \"Simulacre\" (\"Itxurak egin\") lehen olerki-liburua argitaratu zuen. 1920ko hamarkadan idatzi eta 1946an argitaratutako \"Aurora\" bere eleberri bakarrean ere antzematen zaizkio surrealismoaren zantzuak. 1931n Afrikara joan zen etnologia-talde bateko idazkari gisa, eta urte batzuk geroago Antillak, Txina eta Kubara ere joan zen. Bidaia haien emaitzak dira, besteak beste, \"L\u00b4Afrique fant\u00f4me\" (1934, \"Afrika mamua\") eta \"Cinq \u00e9tudes d\u00b4ethnologie\" (1969, \"Bost etnologia ikerketa\") saiakerak. Psikoanalisiak eraginda, \"L\u00b4\u00e2ge d\u00b4homme\" (1939, \"Gizonaren adina\") eta \"La regl\u00e8 du jeu\" \"(Jokoaren araua)\" zikloa osatzen dute \"Biffures\" (1948, \"Ezabaketak\"), \"Fourbis\" (1955, \"Txikikeriak\"), \"Fibrilles\" (1966, \"Izpitxoak\") eta \"Faible bruit\" (1976, \"Zarata ahula\") liburuak idatzi zituen, autobiografiari tankera berri bat emanez. Aipagarriak dira, halaber, literaturgintza-zeremonietako errituekin parekatzen duten obrak: \"Le sacr\u00e9 dans la vie quotidienne\" (1938, \"Sakratutasuna eguneroko bizitzan\") edota \"De la litt\u00e9rature consider\u00e9e como une tauromachie\" (1964, \"Literatura tauromakiatzat hartua\"). Hil ondoren, Leirisen \"Journal\" (1992, \"Egunerokoa\") argitaratu zen."}
{"id": "272746", "revid": "336", "url": "https://eu.wikipedia.org/wiki?curid=272746", "title": "Clorindo Testa", "text": "Clorindo Manuel Jos\u00e9 Testa (Napoli, Italia, 1923ko abenduaren 10a - Buenos Aires, Argentina, 2013ko apirilaren 11) italiar jatorriko argentinar arkitektoa eta margolaria izan zen.\nBiografia.\nIkasketak Buenos Airesko Arkitektura eta Hirigintza unibertsitatean egin zituen. Arkitekto gisa, 1948an hasi zen Buenos Airesko Arautze Planerako taldean. Italian bi urtez aritu zen margolari ikasketak egiten.\nSari asko irabazia izan zen: 1956an La Pampako (Argentina) Zentro Zibikoko Lehiaketan lehenengo saria lortu zuen, urrezko domina Bruselako World's Fairren 1958an, Londresko eta Hego Amerikako bankuko bulego nagusiko lehenengo saria 1960an, pintura sari nazionala 1961ean, Amerikako Arteko saria 1965ean eta Sao Pauloko Biurteko saria 1977an.\nTestaren arkitekturaren ezaugarri nagusia formaren indarra da, funtzioa alde batera utzi gabe. 1956-1961 urteen bitartean, La Pampako (Argentina) Santa Roas Autobus terminala egin zuen Gaido, Dabinovic eta Rossirekin batera. 1959-1966 urteen bitartean, Londresko eta Hego Amerikako Bankua egin zuen Buenos Airesen. 1962an, Buenos Airesko Liburutegi nazionala egin zuen F. Bullrich eta A. Cazzaniga de Bullrichekin batera. 1979an Boli Kostako Gobernu Ospitalea egin zuen.\nTestaren beste lan batzuk: Catalinas Norteko Argentinar Airelineen Etxea (Buenos Aires), 1975ean, Lascara eta Rossirekin batera; Buenos Airesko Errekoletoen Pasealekua, 1982an; Salvadorreko unibertsitateko (Pilar, Buenos Aires) campusa (1998an), auditoriuma (2002an) eta liburutegia.\nBere margolanak ezagun egin ziren erreminta, bizikleta edota zubien gainean marrazkiak egiten hasi zenean, estilo primitibistan eta informalistan. Beranduago, ia guztiz abstraktuak ziren zuri-beltzeko margolanak egin zituen."}
{"id": "272747", "revid": "96586", "url": "https://eu.wikipedia.org/wiki?curid=272747", "title": "Mo\u00efse Tshombe", "text": "Mo\u00efse Kapenda Tshombe (Musumba, Belgikar Kongo, 1919ko azaroaren 10a - Aljeria, 1969ko ekainaren 29a) kongotar politikaria izan zen, Katangako presidentea 1960-1963 bitartean, eta Kongoko Errepublika Demokratikoko lehen ministroa 1964-1965 bitartean.\nBizitza.\nFamilia aristokratiko aberatsean jaio zen. Belgikarren kolonizazioaren denboran negozio-gizon bakarrenetarikoa izan zen. CONAKAT (Katangako Elkarteen Konfederazioa) alderdiaren sortzailea eta buruzagia izan zen. Kongoren independentziari dagokionez, federalismoaren aldeko izan zen, gerora garaile irten ziren Patrice Lumumbaren ikuspegi bateratzailearen aurka. 1960ko ekainaren 30ean Kongoren independentzia aldarrikatu eta hamar egunera, Katanga probintziaren independentzia ezarri zuen, mea-aberastasunak kontrolatzen zituzten europar enpresa ahaltsuen babesarekin. Katangako presidentea zela, mertzenario zuriez baliatu zen aginpideari eusteko, NBEari eta gobernu zentralari aurre eginez. 1963. urtean etsi egin behar izan zuen eta Europara erbesteratu zen.\n1964ko uztailean, Joseph Kasa-Vubu lehendakariak gobernu zentraleko lehen ministro izendatu zuen. Politika zentralista eta atzerriko konpainien aldekoa bultzatu zuen, baina 1965. urtean Mobutu Sese Seko jeneralak estatu-kolpea eman ondoren, Espainiara erbesteratu zen. 1967ko uztailean, aginpidea berreskuratzearren europar mertzenario talde bat antolatzen ari zela, hegaldi batean bahitu eta Aljeriara eraman zuten. 1969an hil zen bihotzekoak jota."}
{"id": "272748", "revid": "336", "url": "https://eu.wikipedia.org/wiki?curid=272748", "title": "Kingsley Amis", "text": "Kingsley amis (Londres, 1922ko apirilaren 16a - \"ib.\", 1995eko urriaren 22a) britainiar idazlea izan zen. Oxford Unibertsitateko St. John\u00b4s College ikastetxean ikasi zuen.\nIdazlanak.\n\"Lucky Jim\" (1954, \"Jim zoriontsua\") bere lehen nobela pikareskoak ongi merezitako arrakasta izan zuen. Unibertsitateko irakasle gazte bat antiheroitzat agertzen duen satira garratz honetan, 1950eko hamarkadako gizarte britainiarraren kritika zorrotza egiten da, eta eragin handia izan zuen Britainia Handiko hainbat antzerkigile eta eleberrigile gazteengan.\nUrte haietan britainiar gizartea gogor kritikatu zuen gazte haserreen taldeko kide ezaguna izan zen Amis.\nAmisen beste nobela aipagarriak dira: \"That uncertain feeling\" (1955, \"Duda-mudazko sentimendu hori\"), \"A fat Englishman\" (1963, \"Ingeles gizena\"), James Bonden pertsonaia agertzen duen \"Colonel Sun\" (1968, \"Sun koronela\"), mamu-istorioak dituen \"Gizon berdea\" (1969), zientzia fikziozko \"The Alteration\" (1976, \"Aldaketa\"), \"The Jake\u00b4s thing\" (1979, \"Jakeren kasua\"), feminismoaren aurkako \"Stanley eta emakumeak\" eleberria (1984), etab. 1986an Brooker saria irabazi zuen Galesko erdi-mailako klaseari buruz hausnarketa komikoa egiten duen \"The Old Devils\" nobelarekin. Ipuinak, poemak (1979, \"Collected poems\"), saiakerak eta kritika-lanak ere idatzi zituen. 1990ean \"Sir\" titulua eman zioten."}
{"id": "272749", "revid": "28807", "url": "https://eu.wikipedia.org/wiki?curid=272749", "title": "Celine Dion", "text": ""}
{"id": "272751", "revid": "96586", "url": "https://eu.wikipedia.org/wiki?curid=272751", "title": "Alison Lurie", "text": "Alison Lurie (Chicago, AEB, 1926ko irailaren 3a - Ithaca, New York, 2020ko abenduaren 3a) estatubatuar eleberrigilea izan zen.\nBizitza.\nMassachusettseko Radcliffe College eskolan egin zituen ikasketak. 1968. urteaz geroztik Cornell Unibertsitateko irakasle izan zen. Bere lehenengo eleberriak unibertsitatearen giroa dute oinarri. Luriek kronika bat egiten du bere lanetan, umore puntuarekin, jende-jantziaren artean dagoen nahigabeagatik. \"Irudizko lagunak \"(1967) lanean erlijio-gurtza bitxi bati buruz hitz egiten du, eta \"Benetako jendea \"(1969) lanean, berriz, idazle-kolonia bati buruz idazten du. Bizitza sozialaren fabula horietan ohiko gaiak dira leialtasunik eza eta sexu-porrota. \"Maitasuna eta adiskidetasuna \"(1972) lana unibertsitateko maitasun-harreman baten kronika da; \"Gerra familian \"(1974) lanean, berriz, senar-emazte batzuen haustura kontatzen du, atzean Vietnamgo gerra ikusten dela; \"Bakarrik umeak \"(1979), ume baten begiradaren bidez helduen mundu hertsiaren irudia erakusten du. 1984an idatzi zuen \"Kanpoko arazoak \"(1984) lanak Pulitzer saria jaso zuen. Azkeneko lanen artean nabarmentzekoa da \"Lorin Jonesi buruzko egia. \"Saiakera liburuak ere idatzi zituen: \"Soinekoaren hizkuntza \"(1981) eta \"Ez kontatu helduei \"(1990). Luriek, bestalde, hainbat antologia antolatu zituen, hala nola \"Gaur egungo maitagarri ipuinen Oxfordeko liburua.\""}
{"id": "272752", "revid": "6327", "url": "https://eu.wikipedia.org/wiki?curid=272752", "title": "Roderic", "text": ""}
{"id": "272753", "revid": "98220", "url": "https://eu.wikipedia.org/wiki?curid=272753", "title": "Antonio Mar\u00eda Rouco Varela", "text": "Antonio Mar\u00eda Rouco Varela (Villalba, Lugo, Galizia, ) Erromatar Eliza Katolikoko kardinala eta gotzaina da, Espainiako Apezpiku Batzarreko lehendakaria.\nBizitza.\nMondo\u00f1edoko apaizgaitegian egin zituen apaiz-ikasketak, eta Salamancako Gotzain Unibertsitatean lizentziatu zen 1958an. Hurrengo urtean apaiz ordenatu zen. 1964an Municheko Unibertsitateko doktore egin zuten, eta urte hartan bertan Mondo\u00f1edoko teologia-irakasle gisa lan egiteko hartu zuten. Handik bi urtera Municheko Unibertsitateko irakasle-laguntzaile egin zuten. 1969an Salamancako Gotzain Unibertsitateko irakasle sartu zen; katedra eskuratu zuen 1971n, eta errektoreorde-kargua hurrengo urtean. 1984an Joan Paulo II.a aita santuak artzapezpiku izendatu zuen, eta 1998an egin zuen kardinal.\n1999, 2008 eta 2011 urteetan Espainiako Apezpiku Batzarreko lehendakari hautatu zuten. Erakunde horretako Irakaskuntza eta Kristau Ikasbideko Batzordeko kidea da 1984az gero, eta Lege Gaietarako Batzordearen lehendakaria. Bere idazlanen artean aipatzekoak dira \"Estado e Iglesia en la Espa\u00f1a del siglo XVI\" \"(Estatua eta Eliza XVI. mendeko Espainian)\" eta \"Sacramento e diritto: antonomia nella Chiesa? (Sakramentua eta zuzenbidea: Elizaren kontraesana?).\" Hainbat artikulu eta lan zientifiko argitaratu ditu, bestalde, Zuzenbide Kanonikoaren oinarri teologikoari eta Elizaren eta Estatuaren arteko harremanei buruz."}
{"id": "272754", "revid": "512", "url": "https://eu.wikipedia.org/wiki?curid=272754", "title": "David Helfgott", "text": "David Helfgott (Melbourne, 1947ko maiatzaren 19a) australiar piano-jotzailea da. Lau urterekin hasi zen pianoa jotzen, aitaren gidaritzapean. Aitak semea piano-jotzaile handia izatea nahi zuen kosta ahala kosta, eta lehentasun osoa eman zion pianoa ikasteari, nahiz eta familia ia pobrezian bizi. Bederatzi urte zituela eman zuen bere lehen kontzertua. Hamabi urterekin, Estatu Batuetara ikastera joateko aukera sortu zitzaion herritarrek eskainitako diruari esker, baina aitak ez zion baimenik eman, familia deseginda geratuko zelakoan. David lur jota gelditu zen. 1966an, eta aitaren nahiaren kontra, Londresko \"Royal College of Music\"en ikasketak sakontzeko diru-laguntza onartu zuen. 1970eko hamarraldian nerbioetatik gaixotu zen, eta denboraldi luzeak egin zituen erietxean. 1983an jatetxe batean jotzen hasi zen, arrakasta handiz. Jotzen hasi aurretik, igerian ibili ohi zen luzaro, lasaitzearren. 1984an ezkondu egin zen, eta urte hartan bertan itzulerako kontzertua eskaini zuen Octagon Antzokian, Australiako Unibertsitatean. Eritasuna sendagaien bidez tratatu zuen, baina sintometako batzuk ez zitzaizkion sekula desagertu: azkarregi eta ilunegi hitz egiten zuen, eta berehala galtzen zuen arreta.\nZinema.\n1996an Scott Hicksek zuzendutako \"Shine\" filman Hefgotten bizitza pantailaratu zen.."}
{"id": "272755", "revid": "90204", "url": "https://eu.wikipedia.org/wiki?curid=272755", "title": "Zsuzsa Polg\u00e1r", "text": "Zsuzsa Polg\u00e1r edo Susan Polgar, jaiotzez Zsuzsanna Polg\u00e1r (Budapest, Hungaria, 1969ko apirilaren 19a) hungariar xake-jokalaria da, Nazioarteko Maisu Handia eta emakumezkoen munduko xake txapeldun ohia. Bere bi ahizpak ere (Zs\u00f3fia eta Judit) goi mailako xake jokalariak dira.\nBiografia.\nLaszlo Polg\u00e1r bere aitak asmaturiko heziketa teoria bat saiatu zuen Zsuzsa eta bere bi ahizpa txikiekin. Teoria horren arabera erakutsi nahi zuen edonor dela edozein jardueretan bikain izateko gai, baldin eta behar den moduko heziketa jasotzen badu, eta teoria horri jarraituz xakean jolasten erakutsi eta horretarako hezi zituen bere hiru alabak, familia giroan. Emaitza ikusgarriak lortu zituen. Izan ere, ikasketetan emaitza paregabeak lortzeaz gainera, Zsuzsa Hungariako eskolako xake-txapeldun izan zen 4 urterekin, eta maisu handi bihurtu zen 18 urte zituenean; bera izan zen maila hori lortzen lehenengo emakumea. Lorpen horrekin, eta bere ahizpek izandakoekin, argi erakutsi dute xakean ez daukala zentzurik gizon eta emakume arteko bereizketa egiteak.\nHungariako xake taldearekin urrezko domina irabazi zuen 1988ko ete 1990eko emakumezkoen Xake Olinpiadetan. Bi kasuetan bere bi ahizpak (Zs\u00f3fia eta Judit) zituen taldekide. 1998ko Xake Olinpiadetan izugarrizko harridura eragin zuten: Hungariako xake taldearen lehen hiru tauletan hiru ahizpa zeuden; are harrigarriago zena, hiru nesken batez besteko adina 15 urtekoa zen (19, 14 eta 12 urte) eta gainera urrezko domina irabazi zuten sobietar xake talde ahalguztidunari gailentzean. 1990ko Xake Olinpiadetan balentria errepikatu zuten.\nZsuzsak 1996an Emakumezkoen Munduko Xake Txapelketa irabazi zuen Xie Jun jokalari txinatarra garaitzean. Bere ahizpek ez zuten hainbat urtez emakumezkoen txapelketetan parte hartu nahi izan, gizon-emakumeen artean bereizketarik ez lukeela egon behar argudiatuta.\nZsuzsa AEBn bizi da, Lubbocken (Texas). New Yorken Polgar Chess Center eta Susan Polgar Fundazioa sortu zituen, haurrei (eta batez ere, neskatoei) xakean jolasten erakusteko. Zsuzsak 2008ko ELO sailkapenean 2.577 puntu zituen.\nKanpo estekak.\n&lt;noinclude&gt;"}
{"id": "272757", "revid": "28807", "url": "https://eu.wikipedia.org/wiki?curid=272757", "title": "Susan Polgar", "text": ""}
{"id": "272758", "revid": "512", "url": "https://eu.wikipedia.org/wiki?curid=272758", "title": "Ulu Grosbard", "text": "Ulu Grosbard (Anberes, Belgika, 1929ko urtarrilaren 9a - New York, AEB, 2012ko martxoaren 19a) zinema-zuzendaria izan zen.\nBizitza.\nChicagoko Unibertsitatean eta Yalen egin zituen ikasketak.\nZinemarako egin zuen lehenbiziko lana \"Hiru arrotzen historia bat\" (1968) izan zen, antzerki-lan baten egokitzapena, Martin Sheen, Jack Albertson (bigarren mailako antzezle hoberenaren Oscar saria) eta Patricia Neal antzezleekin. Film horretan Estatu Batuetako gai kutunetako bati heldu zion, soldaduaren itzulerari.\nBere hurrengo bi filmetako protagonista Dustin Hoffman izan zen: \"Nor da Harry Kellerman?\" (1971), pop-musikaren munduaren azterketa, sentimendurik gabeko kantari baten erretratuaren bitartez egina; \"Behin-behineko askatasuna\" (1978), bizitza berri bati heldu nahi dion preso ohi baten historia.\n\"Aitortza egiazkoak\" (1981) eta \"Maitemintzea\" (1984) filmetarako ere lehen mailako antzezle bat aukeratu zuen: Robert de Niro. Hurrengo urtean, familia harremanei buruzko azterketa sakona egin zuen bi ahizpen historia kontatuz \"Georgia\" (1995) filmean. Hurrengo filmean, \"The Deep End of The Ocean\" (1998, \"Ozeano hondoaren sakona\"), Michelle Pfeiffer, Whoopi Goldberg eta Treat Williams antzezleak aukeratu zituen paper nagusietarako. Film hartan, bi seme-alabetatik bat, hiru urtekoa, desagertzen zaien senar-emazte batzuen drama kontatzen da."}
{"id": "272759", "revid": "336", "url": "https://eu.wikipedia.org/wiki?curid=272759", "title": "Floyd Patterson", "text": "Floyd Patterson (Waco, Ipar Carolina, AEB, 1935eko urtarrilaren 4a - New Paltz, New York, AEB, 2006ko maiatzaren 11) estatubatuar boxeolaria izan zen; munduko eta Olinpiar Jokoetako txapeldun.\nBiografia.\nHaurra zela familia Brooklynera joan zen bizitzera. Gaztetan Wiltwyck Schoolera bidali zuten ikasketak egitera, eta boxeoa ere eskolan ikasi zuen. New Yorkera itzuli zenean, Golden Gloves lehiaketa ospetsuan parte hartu zuen, eta pisu ertaineko txapeldun izan zen 1951 eta 1952. urteetan.\n1952ko Olinpiar Jokoetan Helsinkin (Finlandia) borrokaldi guztiak irabazi zituen, eta horren ondoren profesional egin zen. Profesional gisa, bere lehenengo 36 borroketatik bakarra galdu zuen.\n1956an, Archie Moore mendean hartuta, pisu astuneko munduko txapeldun izan zen, pisu astunen historiako txapeldun gazteena, profesionaletako titulua lortzen zuen lehenengo olinpiar txapelduna.\nLau aldiz defendatu zuen titulua, 1959an Ingemar Johansson suediarraren aurrean galdu baino lehen. Urtebete geroago bost borrokalditan menderatu zuen Johansson, eta pisu astuneko titulua galdu ondoren berriro irabazten zuen lehenengo boxeolaria izan zen. Zenbait borrokalditan defendatu zuen titulua, Sonny Listonen aurrean galdu baino lehen (1962).\n1972an Muhammad Aliren kontra borrokatu zen, eta galtzaile atera zen. Hura izan zuen azken borroka."}
{"id": "272760", "revid": "512", "url": "https://eu.wikipedia.org/wiki?curid=272760", "title": "Walter Sisulu", "text": "Walter Max Ulyate Sisulu (Engcobo, Transkei, - ) hegoafrikar politikaria izan zen. Misiolari-eskola anglikano batean egin zituen lehen ikasketak eta meatzari, okin eta bulegari gisa lan egin zuen. 1940an ANC (Afrikako Kongresu Nazionala) alderdian sartu zen, eta alderdi hartako gazteria-sailaren sorreran parte hartu zuen 1944an. 1949an alderdiaren idazkari orokor izendatu zuten. Harrezkero hainbat gorabehera izan ditu gobernuarekin, apartheidaren kontrako jarduerengatik; hainbat aldiz atxilotu izan dute, eta 1956an gobernuak traizio egin izana leporatu zien 156 lagunetako bat izan zen. 1961ean gelditu zen aske, baina gobernuak 1960an ANC alderdia legez kanpo utzi zuelarik gogor esetsi zieten Sisulu eta beste zenbait buruzagi politikori. Gobernuaren asmoa zen arraza beltzeko hegoafrikarren erakunde politiko guztiak suntsitzea, eta Sisuluk ezkutuan bizi behar izan zuen 1963az gero. 1964an hil arteko espetxe zigorra ezarri zioten, Mandelari eta beste zenbait agintariri bezala, ANCren baitako \"Umkhonto we Sizwe\" talde militarreko kide izateagatik. 1989an, ordea, Hegoafrikako gobernuak aske utzi zituen Sisulu eta beste buruzagi politiko batzuk. 1990ean Mandela aske utzi eta ANC legeztatu zutenez gero (1991) Sisulu da alderdi horren lehendakariordea."}
{"id": "272761", "revid": "6950", "url": "https://eu.wikipedia.org/wiki?curid=272761", "title": "Juan Zelaia", "text": "Juan Zelaia Letamendia (O\u00f1ati, Gipuzkoa, \u2013 ) enpresaburua eta euskaltzalea izan zen. O\u00f1atiko lehen alkate jeltzalearen semea izan zen. Ingeniaritza ikasketak 1947an bukatu zituen Bilbon doktore tituluarekin, eta orduz geroztik hainbat enpresaren sorrerari eta jabegoari lotua egon zen. Besteak beste, Cegasa, Tuboplast eta Hidronor nabarmen daitezke, hiruron presidente izan baitzen. Horiez gain, beste enpresa batzuen partaide ere bazen, Noticias taldekoa esate baterako.\nGipuzkoak XX. mendean eman zituen hamar enpresa-gizon bikainenen artean aipatu zuen Gipuzkoako Merkataritza eta Industria Ganberak, baina horrez gain euskalgintzan ere nabarmendu zen, bai eta kirolari eskaini zion laguntzan ere.\n1962an Municheko elkar hartze makurrean Hego Euskal Herritik parte hartu zutenen zerrenda guztietan agertzen da Juan Zelaia, baita Espainiako Zerbitzu Sekretuek zigortzeko asmoz egin zuten zerrendan ere.\nZelaiaren laguntzari esker egin ziren 1974ko Tximist Espedizioa eta 1980an Everestera egindako euskal herritar espedizioa. Azken horretan iritsi zen lehen aldiz Everest gainera euskal herritar bat (Martin Zabaleta). Euskal kulturaren eta euskararen alde ere lan handia egin zuen (ikastolak, UZEI, Everesteko Tximist espedizioa, txirrindularitza...). Ildo beretik, Euskal Fundazioaren bultzatzailea eta presidentea izan zen. Fundazioaren helburua euskal kulturgintzaren sustapena izanik, Eusko Jaurlaritzak ematen duen Lan Onari saria jaso zuen 2000. urtean, eta 2001ean Sabino Arana Fundazioaren saria ere eskuratu zuen. Urte berean, Pamiela argitaletxearekin batera, milioi bat pezetaz (6.000 euro) hornitutako Saiakera Saria sortu zuen, Juan Zelaia Saria.\nDurangoko Azokako Argizaiola saria eman zioten 2008an, \u00abenpresaren mundutik euskal kulturari eginiko ekarpenagatik\u00bb, eta 2003an Anton Abadia saria eman zion Gipuzkoako Foru Aldundiak.\n2016ko abuztuaren 10ean hil zen, gaixotasun luze baten ondoren."}
{"id": "272762", "revid": "1982", "url": "https://eu.wikipedia.org/wiki?curid=272762", "title": "Juan Celaya Letamendi", "text": ""}
{"id": "272763", "revid": "512", "url": "https://eu.wikipedia.org/wiki?curid=272763", "title": "Peio Azketa", "text": "Pello Azketa Menaya (Iru\u00f1ea, Nafarroa, 1948ko apirilaren 13a) nafar margolaria da. Iru\u00f1eko Arte eta Lanbide Eskolan ikasi zuen 1966tik 1968ra, eta 1974an egin zuen bere lehenengo bakarkako erakusketa. Orduz gero maiz erakutsi du bere lana bakarka, besteak beste Nafarroako Aurrezki Kutxaren Kultura Gelan, Iru\u00f1ean (1975), Gasteizko Arte Eder Galerian (1976), Bilboko Mikeldi galerian (1977), Iru\u00f1eko Zitadelako Arte Galerian (1982), Bilboko Artederren (1983), Iru\u00f1eko Garc\u00eda Casta\u00f1\u00f3n Aretoan (1985).\n1975ean, Gasteizen eta Sevillan eratutako erakusketa bitan, hamarraldi hartan Iru\u00f1ean lanean ziharduten hainbat margolariren lanak aurkeztu ziren. Pello Azketaren margolanekin batera, besteak beste, Mariano Royo, Pedro Salaberri, Pedro Manterola, Javier Morr\u00e1s edota J. Antonio Eslabaren lanak aurkeztu ziren. Urtebete lehenago, 1974an, Jos\u00e9 Mar\u00eda Moreno Galv\u00e1n \"Triunfo\" aldizkarian idatzitako artikulu batean hasi zen \"Escuela de Pamplona\" izena zabaltzen, garai hartan Iru\u00f1ean lanean ari zen artista taldea izendatzeko, eta urteek aurrera egin ahala finkatu egin da deitura hori. 1995ean, Iru\u00f1eko Planetarioak talde horri eskainitako erakusketa antolatu zuen, belaunaldi horren ekarpena berraztertu nahirik, eta ondoren ere egin izan da talde haren lana bildu duen erakusketarik."}
{"id": "272764", "revid": "58701", "url": "https://eu.wikipedia.org/wiki?curid=272764", "title": "Richard Howard", "text": "Richard Howard (Cleveland, 1929ko urriaren 13a) estatubatuar poeta eta itzultzailea da.\nBizitza.\nColumbiako Unibertsitatean eta Parisen, Sorbonan, egin zituen ikasketak. 1970ean Pulitzer saria irabazi zuen \"Untitled Subjects\" (1969, \"Titulurik gabeko gaiak\") poema-bildumarengatik. Liburua XIX. mendeko artista, musikagile eta idazleen 15 bakarrizketen bilduma zen. Bertso bidezko bakarrizketa eta elkarrizketa gehiago landu zuen, halaber, bere beste zenbait liburutan: \"Two-Part Inventions\" (1974), \"Fellow Feelings\" (1976), \"Misgivings\" (1979) eta \"Lining Up\" (1984).\nRichard Howard bere garaiko itzultzaile onenetako bat izan da, eta frantses poesia modernoaren eta eleberri esperimentalen itzulpenengatik da batez ere ezaguna. Besteak beste, Claude Simon, Albert Camus, Simone de Beauvoir, Michel Butor eta Alain Robbe-Grilleten lanak itzuli ditu. Halaber, Charles Baudelaireren \"Les Fleurs du Mal\" itzuli du. Bestalde, Estatu Batuetako arte eta poetei buruzko kritika-lan aipagarri bat badu: \"Alone with America: Essays on the Art of Poetry in the United States Since 1950\" (1969 eta 1980, \"Amerikarekin bakarrik: Estatu Batuetako 1950etik aurrerako arte eta poesiari buruzko saiakerak\"). 1974an \"Preferences\" argitaratu zuen, Estatu Batuetako poesiaren antologia bat, bere kritika-iruzkinez hornitua. Poeta laureatua izan zen New Yorkeko estatuan 1994tik 1997ra."}
{"id": "272765", "revid": "58701", "url": "https://eu.wikipedia.org/wiki?curid=272765", "title": "Roberto Verino", "text": "Roberto Verino, jaiotza-izenez Manuel Roberto Mari\u00f1o Fern\u00e1ndez (Ver\u00edn, Ourense, Galizia, 1945eko maiatzaren 3a) espainiar diseinatzailea eta moda-enpresaburua da.\nBiografia.\nArte-ikasketak egin zituen, Parisen. 1967an jaioterrira itzuli zen, familiaren negozioa bere gain hartzera, eta hiru urteren buruan negozio hura jantziak egiteko lantegi bihurtu zuen. Frantzian Billy Bonnyk diseinatutako lana sartu zuen Espainian, eta emakumearentzako lehen arropa-bilduma sortu zuen, 1982an. Handik urtebetera denda zabaldu zuen Parisen, eta Parisko Emakumearentzako Goi Jantzigintzaren Azokan, Milango Moda Azokan eta Montecarloko Lihoaren Nazioarteko Jaialdian parte hartu zuen. 1984an Kotoiaren Nazioarteko Institutuak bere diseinuetako bat hautatu zuen Jantziaren Museoan erakusgai jartzeko.\nHurrengo urteetan salmentak eta esportazioak etengabe handituz joan ziren, bere ospea bezala. 1992an bi mila eta bostehun milioi pezeta inguru (15.000.000 euro inguru) fakturatu zituen. Urte hartan bere markako lehen perfumea merkaturatu zuen, eta Verinen duen enpresa zabaltzeko asmoa iragarri zuen, behar den azpiegitura industriala ez duten moda sortzaileen diseinuak produzitu ahal izateko. Modaz gain,\nRoberto Verinok beste zaletasun batzuk ditu, horien artean ardoa. Diseinatzaileak Terra do Gargalo ekoizten du, Monterrey (Galizia) izendapena duena."}
{"id": "272767", "revid": "28807", "url": "https://eu.wikipedia.org/wiki?curid=272767", "title": "Manuel Roberto Mari\u00f1o Fern\u00e1ndez", "text": ""}
{"id": "272768", "revid": "336", "url": "https://eu.wikipedia.org/wiki?curid=272768", "title": "Karl-Otto Apel", "text": "Karl-Otto Apel (D\u00fcsseldorf, 1922ko martxoaren 15a - Niedernhausen, 2017ko maiatzaren 15a) alemaniar filosofo bat izan zen. Bonnen lizentziatu zen eta Mainzen doktoratu zen, 1960an. Irakaslea izan zen Kielen 1962-1969 eta 1969-1972 urteetan eta azkenean Frankfurteko Unibertsitatean.\nSaarbr\u00fccken hizkuntza eta komunikazioan espezializatu zen, korronte hermeneutikoaren kritikaria izan zen. J\u00fcrgen Habermasekin batera komunikazio-etikaren edo diskurtso-etikaren fundatzaileetako bat da. Frankfurteko Eskolan eragin handienetarikoa izan duen teorilaria ere bada, Adornoren heriotza ezkeroztik (1969). Positibismo zientifikoa kritikatu zuen arrazoia mugatzen zuelakoan. Apelek komunikazio etikaren inguruko lanak egin zituen eta filosofia praktikoaren zaharberritzailetzat jotzen da.\nApelen lanek filosofia analitikoko, filosofia kontinentaleko, pragmatismoko eta Frankfurteko teoria kritikoetako elementuak sintetizatzen dituzte.\nBiografia.\nBigarren Mundu Gerraren ondoren Bonneko Unibertsitatean eman zuen izena. Unibertsitate horretan filosofia doktoretza eskuratu zuen 1949 urtean. 1961an, Karl-Otto Mainzeko Unibertsitateko irakasle egin zen. 1962 urtean Kiel-go Uniberstitatean hasi zen irakasle. 1969tik 1972ra unibertsitate irakaskuntzan aritu zen Saarbr\u00fcckenen, betiko transferitu eta Frankfurten katedra jaso zuen arte, Goethe Unibertsitatean. 1990tik Frankfurteko uniberstitatean irakasle emeritua izan zen, baita haren kide eta lagun zen J\u00fcrgen Habermas ere, bertan ezagutu baitzuten elkar.\nSariak eta errekonozimentuak.\nApelek sari ugari eta desberdinak irabazi zituen, honakoak barne:\n1972tik \"Membre Titulaire de l' Institut International de Philosophie\" (Filosofia Internazionalaren Institutuko kide), Parisen; 1988tik Zientzia eta Arteetako Nordland Akademiako kide, Melbu/Vesteralenen; 1989tik, \"Academia Europaea\"ko kidea, Londres; 1993tik \"Academia Scientiarum Et Artium Europaea\"ko kide zenbatzaile da, Salzburgon.\n1993an Buenos Aireseko Unibertsitatean \"Doctor Honoris Causa\" titulua jaso zuen. Arequipako San Agustin Unibertsitateak \"Irakasle Nagusi\" titulua eman zion 1994an. Berlineko Askatasunaren Unibertsitatean \"Doctor Honoris Causa\" izendatu zuten 2000 urtean, baita \"Bande des Verdienstordens der Bundesrepublik Deutschland\" (Alemania Federaleko Errepublikako gurutzea merituari) domina eman ere.\nAzkenik, Europako Akademiako Zientzia eta Arteetako kidea izan zen.\nLanak.\nKarl-Otto Apelen lan nagusiak honakoak dira:"}
{"id": "272769", "revid": "96586", "url": "https://eu.wikipedia.org/wiki?curid=272769", "title": "Jules Ferry", "text": "Jules Fran\u00e7ois Camille Ferry (Saint-Di\u00e9-des-Vosges, Frantzia, 1832ko apirilaren 5a - Paris, 1893ko martxoaren 17a) legegizona eta politikaria izan zen.\nFrantziako Bigarren Inperioaren garaian erregimenaren kontra gogor jardun zen. Errepublikar diputatua eta Parisko alkate (1870) izan zen. Hiriburuaren hornikuntza bere eskuetan zuelarik, herriak gorroto handia hartu zion. Mac-Mahonen erregimenaren kontrakoa izan zen, eta hark amore ematean, Hezkuntza eta Arte Ederretako ministro izan zen, eta ondoren Kontseiluko lehendakari.\nFerdinand Buissonekin eta C. S\u00e9erekin batera, herri irakaskuntzan neurri berriak hartu zituen: laikoa, doakoa, nahitaezkoa egin zuen lehen mailako irakaskuntza eta bigarren mailako irakaskuntza publikoa neskentzat irekita geratu zen (1880-81).\nAskatasun nagusiak finkatzen (bilera, prentsa eta sindikatu askatasunak) eta herri administrazioa berritzen (alkatea aurrerantzean zinegotziek hautatuko zuten) saiatu zen.\nFrantziaren politika kolonialari indar berria eman zion: Tunisiako protektoratua Bardoko hitzarmenean (1881), Madagaskarko kolonizazioa, Brazzak Behe Kongoa konkistatzea, Tonkinen konkista. Bere politika kolonialak oposizioaren gorrotoa erakarri zion, eta Lang-s\u00f6ngo istiluen ondoren (1885eko maiatza), etsi egin behar izan zuen.\nSenatari (1891), eta Senatuko lehendakari izan zen."}
{"id": "272770", "revid": "336", "url": "https://eu.wikipedia.org/wiki?curid=272770", "title": "Roland Joff\u00e9", "text": "Roland Joff\u00e9 (Kensington, Londres, 1945eko azaroaren 17a -) britainiar zinema-zuzendaria da.\nBiografia.\nIngelesean eta antzerkian lizentziatu zen Manchesterreko Unibertsitatean. National Theatreko zuzendari izan zen bost urtez, Sir Lawrence Olivierren ardurapean. Gero BBCrentzat aritu zen lanean, eta kalitatezko telesailak\" (The Stars Look Down)\" eta dokumentalak egin zituen. \"Isileko garrasiak \"(1984) izan zen bere lehen filma, Kanbodiako Gerra Zibilaren berri ematen ari zen \"New York Times\"eko kazetariaren historia. \"The Mission\" (1986, \"Misioa\") filmari esker egin zen ospetsu, film gehiago ere egin arren, hori izan baitzen arrakastatsuena. Bertan, bizitzaren zentzua heriotza heroikoan aurkitzen duten jesuita baten eta gizon oinazetu baten epopeia kontatu zuen. Ennio Morriconek egin zuen musika, eta Robert de Niro eta Jeremy Irons izan ziren antzezle nagusiak. \"Fat Man and Little Boy\"(1989), bonba atomikoari buruzko filmak, nahiz eta antzezle ospetsuek interpretatua izan Paul Newmanek, besteak beste, ez zuen arrakastarik izan, gaia oraindik korapilatsuegia zelako. Dominique Lapierren izen bereko nobelan oinarritutako \"Pozaren hiria\" filmaren zuzendari eta ekoizle izan zen.\nJoff\u00e9ren filmen oinarria bidegabekeriaren salaketa da, ikuspegi erromantiko eta abenturazale batetik begiratua betiere. Joff\u00e9ren azkeneko filmek (\"Super Mario Bros\", \"The Scarlet Letter\", \"Captivity\", esate baterako) ez dute arrakasta handirik izan."}
{"id": "272771", "revid": "28807", "url": "https://eu.wikipedia.org/wiki?curid=272771", "title": "Roland Joffe", "text": ""}
{"id": "272772", "revid": "336", "url": "https://eu.wikipedia.org/wiki?curid=272772", "title": "Montejurrako gudua", "text": "Montejurrakoko gudua izenarekin hiru gudu ezagutzen dira, bi karlistadetan, Jurramendi eta Lizarraren inguruan:\n1873ko garaipen horren oroigarri gisa, Montejurran urtero biltzeko ohitura hartu zuten karlistek."}
{"id": "272773", "revid": "1545", "url": "https://eu.wikipedia.org/wiki?curid=272773", "title": "Youssou N'Dour", "text": "Youssou N'Dour (Dakar, 1959ko urriaren 1a) senegaldar abeslaria da.\nBiografia.\nAmak Senegalgo musika tradizionala jotzen eta kantatzen zuen. Berak erakutsi zizkion \"wolof \"musikaren oinarriak. Hamabost urte zituela, Youssou Super Diamono taldearekin hasi zen Afrikan zehar kantuan. Hurrengo urtean Star Band musika-taldeko zuzendaria izan zen. 1981ean \"Super \u00c9toile de Dakar\" taldea sortu zuen, eta Europan zehar ibili zen Senegalgo erritmo tradizionalaren \"(mbalax)\" bertsio modernoak interpretatzen. Parisen \"Immigr\u00e9s\" eta \"Nelson Mandela\" diskoak grabatu zituen. Disko horiek Peter Gabrielen gustukoak izan ziren, eta 1987an elkarrekin ibili ziren Europan, Japonian eta Estatu Batuetan hainbat musika-jaialdi eskaintzen; Peter Gabrielen \"So \"diskoan parte hartu zuen. Paul Simonen \"Graceland\"en (1986) ere kantatu zuen, eta Nelson Mandelaren hirurogeita hamargarren urtebetetzeko kontzertuan (Londres, 1988) parte hartu zuen. 1989an Amnesty Internationalen aldeko hainbat kontzertu eman zituen. 1989an \"The Lion\" grabatu zuen, zati bat ingelesez, eta bestea \"wolofera \"z, mendebaldeko pop-musikako tresnak Senegalgo folkloreko tresnekin (\"tama\" danborrarekin) elkartuz. Bere kantarik arrakastatsuena, Neneh Cherryrekin kantatzen duen \"Seven Seconds\" abestia, \"Wommat\" (1994) diskoan du. 2005. urtean, Grammy sari bat irabazi zuen \"Egypt\" lanagatik."}
{"id": "272774", "revid": "336", "url": "https://eu.wikipedia.org/wiki?curid=272774", "title": "Pedro Schwartz", "text": "Pedro Schwartz Gir\u00f3n (Madril, 1935eko urtarrilaren 30a) espainiar legelaria eta ekonomista da.\nZuzenbide-ikasketak egin zituen Madrilen. 1996an doktoregoa lortu zuen eta 1969an Ekonomia Doktrinen Historia Katedra lortu zuen. 1982an Madrileko Club Liberaleko lehendakari hautatu zuten, eta AP-PDP eskuindar koalizioko diputatu. Berak sarrarazi zuen Club Liberala AP-PDP koalizioan. Espainian, Fulton Friedmanen ideien zabaltzaile izan zen. Liburu askoren egilea da: \"La nueva econom\u00eda pol\u00edtica de\" \"J. S. Mill\" (1968,\" J. S. Millen ekonomia politiko berria\"); \"El Banco de Espa\u00f1a, una historia econ\u00f3mica\" (1973, \"Espainiako Bankua, historia ekonomikoa\"); \"La Banca\" \"Espa\u00f1ola en la Restauraci\u00f3n\" (1975, \"Errestaurazioko espainiar bankuak\"); \"Empresa y Libertad\" (1981, \"Enpresa eta askatasuna\"); \"Encuentros con Karl Popper\" (1994 \"Karl Popperekin\"), eta abar. 1968an \"Espa\u00f1a Econ\u00f3mica\" astekariaren sorreran parte hartu zuen, eta urte hartatik aurrera artikulu asko idatzi ditu egunkarietan: \"Cinco d\u00edas\", \"ABC\", \"La Vanguardia\", \"Diario 16\", \"El Pa\u00eds\" eta, batez ere, \"Cambio 16\"en. Halaber, \"Financial Times\"en idazten du hilero Europako Erkidegoko ekonomia-arazoez. Ingalaterra eta Espainiaren arteko adiskidantza-loturak sendotzen egindako lanarengatik, Britainiar Inperioaren Ordenaren saria jaso zuen 1990ean. Complutense Madrilgo unibertsitatean katedradun izan da (1970-1992), baita Madrilgo Universidad Aut\u00f3noman (1992-2003) ere. Gaur egun, eta 2003tik, Madrilgo San Pablo-CEU unibertsitateko katedraduna da. 2003an Real Academia de Ciencias Morales y Pol\u00edticasean sartu zen, eta urte horretan bertan, Rey Jaime I saria irabazi zuen."}
{"id": "272777", "revid": "336", "url": "https://eu.wikipedia.org/wiki?curid=272777", "title": "Sun Yat-sen", "text": "Sun Yat-Sen (, ahoskatua; Zhongshan, Guangdong, Txina, 1866ko azaroaren 12a - Pekin, Txina, 1925eko martxoaren 12a) Txinako iraultzailea izan zen.\nBiografia.\nNekazari familia batean jaio zen. 13 urte zituenean Hawaiira joan zen bere anaiarekin bizitzeko. Bertan, hezkuntza kristaua jaso eta ingelesa ikasi zuen. Mendebaldeko Medikuntzako ikasketak egin zituen Hawaiin eta ondoren Hong Kongen, eta sendagile izan zen Macaun. Mendebaldeko botere kolonialisten presentziarekin, Sunek Txinaren gainbehera ikusi zuen. 1894an, Sunek, erreformarako proposamen luze bat idatzi zion Li Hongzhang orduko gobernu inperialeko funtzionario garrantzitsuari. Honek, hala ere, ez zuen irakurri. Ordutik aurrera, Sunek jarrera iraultzailea hartu zuen. Urte berean, Txinaz kanpo bizi ziren ehun bat txinatarrekin bere lehen ezkutuko elkartea, Txina Berpizteko Elkartea, sortu zuen, hurrengo helburu hauekin: mantxuriarrak gobernutik botatzea, gobernua txinatarrei itzultzea eta errepublika bat sortzea. Hurrengo urtean, 1895ean, Sunek Kantonen (Guangzhou) altxamendua burutu zuen beste iraultzaileekin. Porrot eginez gero, Sun Japoniara ihes egin zen, eta hortik Londresa.\nLondresa iristerakoan, Txinako delegazioak harrapatu eta atxilotu zuen 12 egunez. Irakasle ingelesari esker, askatzea lortu zuen. Esperientzia honengatik, ingelesen egunkarietan agertu zen. Ustekabeko gertaera honek Sun ezagun egin zuen mundu mailan eta txinatar iraultzaileen artean.\n1908an Liga Iraultzailea sortu zuen, gero Kuomintang alderdi bihurtuko zena. 1911an, Sun Estatu Batuetan zegoen iraultzarako diru-bilketa egiten. 1911ko amaieran, Wuchangeko Altxamendutik hasitako iraultza (1911ko Iraultza) arrakasta lortzen ari zelaren berri entzuterakoan, Estatu Batuetatik Txinara itzuli zen 1911ko abenduan, iraultzaileekin elkartzeko eta gobernu errepublikarraren antolaketari buruz hitz egiteko. 1912ko urtarrilaren 1ean, iraultzaileek Nanjingen Txinako Errepublika eta behin-behineko gobernuaren sorrera aldarrikatu eta Sun Errepublikako presidente izendatu zuten. Gobernu hau, geroago, militarren esku geratu zen, Sunek nahi ez zuena. Hortaz, 1918an beste gobernu iraultzaile bat egin zuen Shanghai eta Guangdongen, nazio indartsuekiko berdintasuna, demokrazia eta ekonomia-aurreramendua aldarrikatzen zituena.\nArrakasta militar handirik lortu ez zuenez, mendebaldeko nazioen laguntza eskatu zuen; alferrik ordea. Sobietarrek, berriz, laguntza eskaini zioten 1923tik, eta Txinako komunisten lankidetza ere onartu zuen. 1923an Txinako iparraldeko jauntxoak garaitu zituen sobietarren laguntzaz. 1924an Kuomintangek programa politiko berria jakinarazi zuen.\n1925ean Sun Yat-Sen Pekinen sartu zen, eta handik gutxira hil zen. Txina modernoaren sortzailetzat hartua izan da."}
{"id": "272778", "revid": "512", "url": "https://eu.wikipedia.org/wiki?curid=272778", "title": "Alberto V\u00e1zquez-Figueroa", "text": "Alberto V\u00e1zquez-Figueroa Rial (Tenerifeko Santa Cruz, 1936ko urriaren 11) espainiar idazle eta kazetaria da.\nAma gazterik hila eta aita kartzelan gaixoturik eta erietxe batean sarturik, osaba batekin hazi eta hezi zen Saharan. Madrila joan zen kazetaritza ikasketak egitera. Ikasketak bukatuta, yate zahar bat erosi eta munduari bira eman zion hamalau hilabetean, eta liburu bat idatzi zuen itsasaldian bildutako materialarekin. Handik gutxira, lanean hasi zen \"Destino\" aldizkariarentzat, Ameriketako eta Afrikako bidaien erreportajeak eginez. Geroxeago \"La Vanguardia\" egunkariak kontratatu zuen Hego Ameriketako berriemaile gisa. 1960ko hamarkadatik aurrera, gerraz gerra ibili zen berriemaile gisa, Txaden, Kongon, Ginean eta Guatemalan, besteak beste. 1970ean TVEk kontratatu zuen, berriemaile gisa baita ere, eta telebistako izarretako bat bihurtu zen. 1970 inguruan idazteari ekin zion buru-belarri, eta batez ere idazle gisa da ezaguna. Asko idatzi du: \"Ebano\" (1975), \"Tuareg\" (1980), \"Marea negra\" (1982, \"Marea beltza\"), \"Marfil\" (1982, \"Bolia\"), \"Oc\u00e9ano\" (1984), \"Vendaval\" (1986, \"Haizetea\"), \"Cienfuegos\" (1987), \"Anaconda\" (1987), \"Sicario\" (1991), \"La iguana\" (1995), \"Nuevos dioses\"(1995, \"Jainko berriak\"), \"Ciudadano Max\" (1998, \"Max hiritarra\"), \"Bora Bora\" (2001), Al\u00ed en el pa\u00eds de las maravillas (2005), \"Por mil millones de d\u00f3lares\" (2007), Siete vidas y media (2009)...\nZine-zuzendari eta gidoilari lanetan ere aritua da, bere hainbat nobela zinemara egokitzen, batez ere."}
{"id": "272779", "revid": "6950", "url": "https://eu.wikipedia.org/wiki?curid=272779", "title": "Chinua Achebe", "text": "Albert Chin\u1ee5al\u1ee5m\u1ecdg\u1ee5 \"Chinua\" Achebe (Ogidi, Onitshako eskualdea, Nigeria, 1930eko azaroaren 16a - Boston, Massachusetts, 2013ko martxoaren 21a) nigeriar eleberrigile eta poeta izan zen. Inglesez idazten zuen.\nBiografia.\nJaiotzez, Albert Chinualumogu Achebe bezala inskribatua, gaztea zela izena aldatu zuen; Chinua aukeratu zuen igbo izen klasikoa dena. Ama eta arrebeei esker, iboen ahozko literatura ezagutu zuen. Eskolan nabarmendu zen ikasle gisa. Denbora asko ematen zuen eskolako liburutegian ingeles hizkuntzako idazleen lanak irakurtzen, hala nola Charles Dickens, W. B. Yeats, Joseph Conrad edo Robert Louis Stevenson .\n1948an Nigeriako lehenengo unibertsitatean, University College delakoan (egun, Ibad\u00e1n Unibertsitea), orduan Londresko Unibertsitatera atxikita, medikuntza ikasteko beka eskuratu zuen. Halere, ibilbidea aldatu eta literatura ikasten hasi zen aurrerantzean. Garai hartan hasi zen idatzitako ipuinak argitaratzen.\nLetretan lizentziatutakoan, irakasle gisa aritu zen hilabete batzuk eta gero irratian hasi zen lanean, Lagosen testuen edizioan eta saioak prestatzen batik bat. Ondoren, 1956an Londresera joan zen BBCn prestakuntza hartzera. Itzulitakoan NBC irratian gora egin zuen eta 'Voice of Nigeria' agenzia sortu eta zuzendu zuen. Heinemann argitaletxeak kaleratu zuen \"Things fall Apart\" eta berehalako arrakasta lortu zuen. Izan ere, lan honek hasiera eman zion argitaletxeko idazle afrikarren bildumari. 1961 urtean Christiana Chinwe (Christie) Okoli andrearekin ezkondu zen eta lau seme-alaba izan zituzten. 1967-1970 urteen artean, Nigeriako Gerra Zibila izan zen eta Achebek Biafrako errepublika sezesionistaren alde engaiatu zen. Afrika eta Europan zehar bidaiatu zuen urte horietan, errepublika berriaren aldeko lanak egiten nazioartean. Literatura alorrean, poesia landu zuen etapa honetan.\n1972tik 1976ra bitartean, Amerikako Estatu Batuetako zenbait unibertsitateetan irakasle gisa jardun zuen. Egoera baretu zenean, Nigeriako Unibertsitatera itzuli zen, baina pasaportea kendu zioten..\n1990an auto istripu baten ondorioz, elbarri geratu zen. Azken urteak literatura irakasle gisa aritu zen AEBtan.\n2012an argitaratu zuen bere azken lana, \"There Was a Country\" non Biafrako gerraren inguruko gogoeta pertsonalak plazaratzen dituen eta nigeriar askoren kritikak jaso zituen, igboen ikuspuntutik egina baitago.\nGaixoaldi labur baten ondoren, hil zen 2013ko martxoaren 21ean, Bostonen, Ameriketako Estatu Batuetan. Handik gutxira, jaioterrian ehortzi zuten gorpua, Ogidin..\nIbilbide literarioa.\nBizimodu modernoak Afrikako kultura tradizionalean izan duen eraginari buruzko gogoeta egiten du bere nobeletan. Ingelesez idatzi du ia beti, eta igbo herriaren bizimodua eta gizartea deskribatu ditu, britainiarren lege kolonialekiko eta mendebaldeko kulturaren zapalkuntzarekiko etengabeko borrokan.\nAlde batetik, ingelesezko testuetan iboerazko hitzak azaltzen dira eta bestetik, iboen ahozko tradizioaren elementuak, hala nola, esapideak, atsotitzak, abestiak eta ipuinak. Ingelesez idazteko hautua azaltzeko, britainiarrek ezarritako hizkuntza izanik, nazioarteko trukerako bitartekari balioa azpimarratzen du. Izan ere, 1962 urtean Makerere Unibertsitatean, Kanpalan ingelesez aritzen ziren idazleen batzarra izan zen, non jatorrizko hizkuntzetan idazten zituztenak ez zuten aintzakotzat hartu. Bertan, afrikar literaturaren inguruko hausnarketak zabaldu ziren, baina belaunaldi horren lana, atzerritar hizkuntzatan idazten, afroeuropar literatura gisa hartua izan da, nazioarteko argitalpenak bultzatuta.\nLanak.\nBere lehen nobela, \"Things Fall Apart\" (1958, \"Gainbehera dator dena\"), 50 hizkuntza baino gehiagotara itzulia izan da (tartean, euskarara), eta idazle afrikar itzuliena bihurtu da honela. Afrikar literaturako libururik salduenetakoa den honekin (zortzi milioi ale baino gehiago), ospe handia lortu zuen nazioartean. \"The Arrow of God\" (1964, \"Jainkoaren gezia\") eta \"A Man of the People\" (1966, \"Herriko gizona\") nobeletan ere, usadiozko kulturaren eta igboen hizkuntzaren arazoak darabiltza, sentimentalkeriarik gabe eta ironiaz. \"Girls at War\" (1972, \"Neskak borrokan\") liburuak historia laburrak biltzen ditu. \"Anthills of the Savannah\" (1987, \"Sabanako inurritegiak\") da bere azken nobela. Poesia ere idatzi izan du, esate baterako, \"Christmas in Biafra\" (1973, \"Eguberriak Biafran\"), eta baita saiakerak ere, \"Morning Yet on Creation Day\" (1975, \"Munduaren sortze-eguneko goiza zen oraindik\") kasu.\n1971. urtetik aurrera, Afrikako literatura-aldizkari garrantzitsuenetakoa den \"Okike\" aldizkariaren argitaratze-lanetan ibili da.\n1971 idatzi zuen \"Dirge for Okigbo\", jatorriz igbo hizkuntzan, gero ingelesera itzulita.\nLan euskaratuak.\n\"Things Fall Apart\" izan da euskarara ekarritako Acheberen lan bakarra eta horren bi bertsio ditugu:\nSariak.\n2013an Literaturako Nobel Sariarako izendatzeko kanpaina abiatu zen hil osteko izendapen gisa. Wole Soyinka idazle nigeriarra eta Nobel sariduna bera, hautapena plazaratzeko proposamenak jaso zituen, baina ez zuen bidezko ikusi.."}
{"id": "272780", "revid": "152906", "url": "https://eu.wikipedia.org/wiki?curid=272780", "title": "Felipe Gar\u00edn", "text": "Felipe Gar\u00edn Ortiz de Taranco (Valentzia, Espainia, 1908ko otsailaren 14a - Valentzia, Espainia, 2005eko ekainaren 7a) artista izan zen.\nBizitza.\nZuzenbide, filosofia eta letretako ikasketak egin zituen Madrilgo Unibertsitatean. Espainiako Gerra Zibila bukatu zenean, Valentziako Arte Ederretako Eskolako artearen historia eta teoriako katedradun izendatu zuten, eta han lan egin zuen 1968. urte arte, zuzendari gisa 1951tik aurrera. La Lagunako Unibertsitateko artearen historiako katedra lortu zuen oposizioz, eta gero, meritu-lehiaketaz, Valentziakora igaro zen. \nSan Karlosko Arte Ederretako Errege Akademiaren lehendakari izendatu zuten 1974. urtean, eta \"Archivo del Arte Valenciano\" aldizkariaren zuzendaria izan zen.\nBeste erakunde askotako kide izan zen eta sari ugari irabazi zituen. \n1998an, Arte Ederretako Asturiasko Printzea sarian finalista izan zen."}
{"id": "272781", "revid": "512", "url": "https://eu.wikipedia.org/wiki?curid=272781", "title": "Ludvig Holberg", "text": "Ludvig Holberg (Bergen, Norvegia, 1684ko abenduaren 3a - Kopenhage, Danimarka, 1754ko urtarrilaren 28a) Danimarkako jakintsu eta idazlea izan zen. Norvegia eta Danimarka baturik zeuden garaian sortua izanik, herrialde horietako bietako literaturaren aitatzat hartua izan da.\nBiografia.\nKopenhagen ikasketak egin ondoren, Europan zehar ibili zen (1704-1716). Kopenhagen bizi zela, hango unibertsitatean irakasle izan zen (1717).\nHistoria eta zuzenbidea aztergai zituzten zenbait obraren ondoren \"Peder Paars\" (1719-1720) poema komiko heroikoa egin zuen. 1722-1727 bitarteko urteetan gaur egun ere antzezten diren hogeita hamar bat komedia umoretsutan hiri hartako burgesia txikiaren deskripzioa eman zuen: \"Erasmus Montanus\", unibertsitario gaztearen satira; \"Jean de France\", moda frankofiloaren satira; \"Mendiko Jeppe\", nekazariaren lanez diharduena eta autorearen obrarik ezagunena. Obra hauek taxutzerakoan zenbait eredu hartu zituen kontuan: Plauto, Italiako \"commedia dell\u00b4arte\" eta Moli\u00e8reren antzerkia batez ere.\nKomediez aparte, beste lan anitz egin zituen, hala nola, \"Danimarkako erresumaren historia\" eta \"Elizaren historia\" (1732-1735). Bestelakoa da \"Nils Klimen bidaia\" (1741), bere garaiko gizartearen kritika zorrotza. Holbergen obra guztian nabaria da bere herriari hastapen moralak erakusteko lehia, baina irria ezpainetan zuela betiere."}
{"id": "272782", "revid": "28807", "url": "https://eu.wikipedia.org/wiki?curid=272782", "title": "Ludwig Holberg", "text": ""}
{"id": "272784", "revid": "46380", "url": "https://eu.wikipedia.org/wiki?curid=272784", "title": "Jean de La Bruy\u00e8re", "text": "Jean de La Bruy\u00e8re (Paris, 1645 abuztuaren 16a - Versailles, 1696ko maiatzaren 10a) frantses idazle moralista izan zen. Parisko etxe burges batean sortu zen eta, legegizon gisa lanean aritu ondoren, Cond\u00e9 eta Borboi etxeetan lan egin zuen irakasle, idazkari eta liburuzain gisa, Bossueten laguntzari esker. Arrotz aristokraten artean, La Bruy\u00e8rek gorabehera handiak izan zituen urte horietan, baina atarramentu onik atera zuen egoera zail hartatik, bere begi zorrotzari eta estilo argi bezain aberatsari esker.\n1688an argitaratu zuen, egile-izenik gabe, \"Les Caract\u00e8res de Th\u00e9ophraste traduits du grec avec les caract\u00e8res ou les moeurs de ce si\u00e8cle\" (\"Theofrastoren izaera-bilduma, grekotik itzulia, mende honetako izaeren eta ohituren arabera\") satira obra handia. La Bruy\u00e8rek Teofrasto K.a. IV. mendeko idazle grekoaren obra hartu zuen oinarritzat, XVII. mendeko gizarte frantsesa, goi mailako aristokrazia eta agintariak batez ere, satira, \"maxima\" eta erretratu biziez deskribatzeko. Obra horrek arrakasta handia izan zuen hasieratik; argitalpen asko egin ziren hurrengo urteetan eta Frantziako literaturako maisulantzat hartua izan da XIX. mendeaz geroztik. Satirak zirela eta, oztopo handiak izan zituen La Bruy\u00e8rek Frantziako Akademiako kide izateko, baina 1693an egin zioten azkenean sarrera."}
{"id": "272785", "revid": "1545", "url": "https://eu.wikipedia.org/wiki?curid=272785", "title": "Peter Schidlof", "text": "Peter Schidlof (Jaiotza-izena: Hans Schidlof ; Viena, 1922ko uztailaren 9a - 1987ko abuztuaren 16a) austriar musikagilea izan zen.\nLehenengo biolin-eskolak errementari batek eman zizkion. Ondoren gurasoek, juduak izan arren, kristau eskola batera bidali zuten. 1938an Ingalaterrara ihes egin behar izan zuen, ordea, bere arrebarekin. St. Felix eskolan sartu zen eta bertako irakasle batek diru-laguntza lortu zion Tivertoneko Blundell eskolan ikasteko.\nGerra hasi zenean, barnetegi batean sartu zen, atzerritar iheslari guztiak bezalaxe. Schidlofen bizitza oso gogorra izan zen: egunez dentista izateko ikasten zuen eta musika gauez jotzen zuen.\nGerra amaitu zenean, musikagile profesional gisa lanean hastea erabaki zuen. Arthur Honeggerren \"Duoa biolin eta biolontxelorako\" lanaren lehenengo entzunaldian, haren ordez aritzeko eskatu zion. Musikagile haiekin \"Quatuor Brainin\" izeneko taldea sortu zuen, eta 1947an jo zuen lehenengo aldiz. Gero izena aldatu zuten, \"Amadeus Quartet\". Berehala Ingalaterrako laukoterik onenetakoa bihurtu zen. Mundu osoan eskaini zituzten emanaldiak. Schidlof eta Brainin bakarka ere aritu ziren, biek jo zuten eta grabatu zuten Mozarten biolin eta alturako \"Sinfonia kontzertantea\". Berrogei urtean laukoteak etenaldi bat besterik ez zuen izan, 1960an."}
{"id": "272786", "revid": "28807", "url": "https://eu.wikipedia.org/wiki?curid=272786", "title": "Hans Schidlof", "text": ""}
{"id": "272787", "revid": "65203", "url": "https://eu.wikipedia.org/wiki?curid=272787", "title": "Peter Brook", "text": "Peter Stephen Paul Brook (Londres, Ingalaterra, 1925eko martxoaren 21a - Paris, 2022ko uztailaren 2a) britainiar antzerkigile eta zinemagilea izan zen.\nBiografia.\nLehenengo lanak Oxfordeko unibertsitatean ikasten ari zela egin zituen. Berehala, ingeles antzerkigile ospetsuenetako bat bihurtu zen, eta Royal Shakespeare Companyko zuzendari izan zen 1962-1970 bitartean. William Shakespeareren \"Lear Errege\" lanaren ondoren (1962), Brookek estilo eta lan-metodo berri bat asmatu zituen, \"Espazio hutsa\" lanean definitu zuena 1968an: testua eta obra biluztea eta berezko ingurura eramatea, obra eta antzezlearen lana kutsatu zuten tradizioak baztertuaz.\n1970. urteaz geroztik, Parisen hartu zuen bizilekua, eta Bouffes-du-Nord antzokian aritu zen. Poliki-poliki lanak oinarrira eramaten saiatu zen, baina mendebaldeko izpirituarekin oraindik ere, eta mendebaldeko forma dramatikoak eta beste kulturetako antzezpen moduen sintesia egin zuen, batez ere afrikarrak eta asiarrak. Askotan, bere lanetan, tapiz bat edo osagai bakar batzuk besterik ez ditu ipintzen eszenatokian, eta askotariko antzezleak jartzen ditu lanean; era horretan, lanek oihartzun berri eta ez akademikoa hartzen dute: \"Marat/Sade\" (1964), \"Mahabharata\" (1985), \"Nor da hemen?\" (1996)... Zineman ere egin du lanik Brookek: \"Eulien ugazaba\" (1963), \"Lear erregea\" (1971), \"Karmenen tragedia\" (1983)... Azken urteetan, antzerkiari buruzko zenbait liburu idatzi zituen."}
{"id": "272788", "revid": "58701", "url": "https://eu.wikipedia.org/wiki?curid=272788", "title": "Jos\u00e9 Feliciano", "text": "Jos\u00e9 Montserrate Feliciano Garc\u00eda (Lares, Puerto Rico, 1945eko irailaren 10a) Puerto Ricoko gitarrista eta abeslaria da.\nBiografia.\nJaiotzez itsua, bost urte zituelarik, New Yorkera joan zen bizitzera. Txikitatik hartu zion zaletasuna gitarrari eta, familia utzita, laster hasi zen New Yorkeko musika-zirkuituetan \"rythm&amp;blues\" erritmo latindarrak jotzen. 1964an argitaratu zituen lehen \"single\" eta iraupen luzeko diskoa, \"Everybody Do The Click\" eta \"The Voice And The Guitar Of Jose Feliciano\", hurrenez hurren. Lan horiei esker ezaguna egin zen bere herrian. Hurrengo urteetan, Felicianok gaztelaniaz abestu eta grabatu zuen, eta arrakasta handia erdietsi zuen Hego Ameriketan eta Erdialdeko Amerikan, baita Estatu Batuetako komunitate hispanoan ere. 1968an, \"The Doors\" taldearen \"Light My Fire\" abestiaren bertsioarekin, Estatu Batuetako zerrendetako lehen postuetara iritsi zen. 1969an \"Souled\" albuma argitaratu zuen, eta bi \"Grammy\" sari lortu zituen."}
{"id": "272789", "revid": "58701", "url": "https://eu.wikipedia.org/wiki?curid=272789", "title": "Alexei Jawlensky", "text": "Alexei Jawlensky, errusieraz Aleksei Georgievich Javlenski (\u0410\u043b\u0435\u043a\u0441\u0435\u0439 \u0413\u0435\u043e\u0440\u0433\u0438\u0435\u0432\u0438\u0447 \u042f\u0432\u043b\u0435\u043d\u0441\u043a\u0438\u0439) (Torzhok, Errusia, 1864ko martxoaren 13a - Wiesbaden, Alemania, 1941eko martxoaren 15a) errusiar margolaria izan zen. Erretratu espresionistak landu zituen hasieran eta molde abstraktuak azken urteetan.\nBiografia.\nMoskun eta San Petersburgon egin zituen ikasketak. Joera errealistetatik aldendu ondoren, Munichera joan zen 1896. urtean eta Wassily Kandinskyrekin hasi zen lanean. Eragin handia jaso zuen Kandinskyrengandik.\n1905ean Parisera joan eta Henri Matisse pintorearekin jardun zuen lanean, \"fauve\" moldeen inguruan. Berriro Munichera itzulirik, \"Neue K\u00fcnstlervereinigung\" (1909, NVK, \"Artisten Elkarte Berria\") giro espresionistako taldea sortu zuen eta harremanak izan zituen \"Der Blaue Reiter\" (\"Zaldun urdina\") taldeko pintoreekin. \"Madame Turandot\" kolore biziz eginiko \"fauve\" estiloko lana da garai honetako lanik aipagarriena (1912).\nLehen Mundu Gerraren garaian, estetika molde berri bati ekin zion eta joera abstraktua hasi zen nabarmentzen bere lanetan, 1917tik aurrera. Erlijio sineste sakoneko gizona zen, eta ikono ortodoxoekin aldera zitezkeen obra mistikoak ere egin zituen (\"Gauean barrena begira\", 1923). 1924an, berriro elkartu zen Kandinskyrekin eta, Paul Klee eta Lyonel Feiningerrekin batera, \"Der Blau Vier\" (\"Lauko urdina\") taldea eratu zuen. Pintura utzi behar izan zuen 1929an, eritasun batek eraginda."}
{"id": "272790", "revid": "512", "url": "https://eu.wikipedia.org/wiki?curid=272790", "title": "Karl M\u00fcnchinger", "text": "Karl M\u00fcnchinger (Stuttgart, \u2013 ) alemaniar orkestra-zuzendaria izan zen. Jaioterriko musika-eskolan egin zituen ikasketak, eta orkestra-zuzendaritza landu zuen Carl Leonhardtekin. Konposizioa ere ikasi zuen. Stuttgarteko organista eta abesbatzako zuzendari izan zen 1937-1941 urteen artean.\nGerra amaitu zenean Stuttgarteko Ganbera Orkestra sortu zuen, eta lehenengo kontzertua 1945ean eman zuen; Bachen eredua eta barrokoko musikagileena hartu zuen. Parisen, 1949an aurkeztu zen lehenengo aldiz eta arrakasta izugarria lortu zuen. 1951n, \"Brandeburgoko kontzertuak \"grabatu zituen eta ospetsu egin zuten mundu osoan. Bira ugari egin zituen Europan barrena. 1957. urteaz geroztik, errepertorioa musikagile klasikoetara zabaldu zuen (Haydn eta Mozart). 1966an orkestra berri bat sortu zuen, Stuttgarteko Orkestra Filarmoniko Klasikoa; berrogeita bost lagunek osatzen zuten taldea, eta XVIII. mendearen bukaerako eta XIX. mendearen hasierako musika landu zuen batez ere. Bestalde, munduko orkestra handienek gonbidatu zuten (Vienako Orkestra Filarmonikoa, Parisko Orkestra, Suitzako Orkestra). 1979an Colmarreko jaialdia sortu zuen. 1987an, itsutasunak jota, Stuttgarteko Ganbera Orkestraren zuzendaritza utzi zuen bost mila kontzertutik gora eman ondoren."}
{"id": "272791", "revid": "96586", "url": "https://eu.wikipedia.org/wiki?curid=272791", "title": "Nawal el Saadawi", "text": "Nawal El Saadawi (, Kafr Tahla, - Kairo, ) egiptoar idazle feminista izan zen.\nBiografia.\nNawal El Saadawik txikitatik izan zuen idazteko zaletasuna eta trebetasuna, eta gaitasun hori emakumeen egoera ikusarazteko eta feminismoa sustatzeko lanak argitaratzeko erabili zuen.\n1971n \"Emakumeak eta Sexualitatea \"ikerketa ospetsua argitaratu zuen Egipton; ondorioz, bere lan guztiak debekatu eta osasun-zerbitzuko zuzendari orokorraren kargua kendu zioten. Alabaina, feminismoaren alde lanean jarraitu zuen, eta emakumeen aldeko mugimendua Emakumeen Elkartasunaren Taldean bildu zuen. 1981ean espetxeratu egin zuten, Anwar al-Sadat lehendakariaren Jerusalemgo Bake Hitzarmenarekiko deadostasuna agertzeagatik, eta hurrengo urtean askatu zuten, Anwar al-Sadaten hilketatik hilabetera. Handik gutxira, Egipto utzi eta Londresera ihes egin zuen.\n1979-1980 urteetan Nazio Batuen Erakundeko aholkulari izan zen Emakumea Afrikan eta Ekialde Hurbilean programan.\n1981ean, berriz, espetxeratu egin zuten, Anwar al-Sadat lehendakariaren Jerusalemgo Bake Hitzarmenarekin ados ez egoteagatik. Hurrengo urtean utzi zuten aske, Anwar al-Sadaten hilketatik hilabetera.\n1991n, islamisten heriotza-mehatxuak jaso ondoren, Estatu Batuetara erbesteratu zen, non Washingtoneko Unibertsitateko irakasle izan baitzen. 1996an Egiptora itzuli zen. Bertan emakumeen eskubideen aldeko aktibismoa alde batera utzi gabe jarraitu zuen eta, batez ere, idazten.\nLanak.\nIdatzi zituen eleberrien artean, batez ere aipatzekoak dira \"The fall of the imam\" (1987) eta \"God Dies by the Nile\", non emakume musulmanek bizi dituzten desberdintasun-egoerak ageri baitiren.\nNolanahi ere, \"Searching\" (1968) da, beharbada, bere lanik ezagunena. Liburu horretan, amarekin bizi den hogeita hamar urte inguruko Fouada izeneko emakume kimikari baten istorioa kontatzen du. Egun batean, Farid maitalea ez da hitzordura agertuko, eta Fouadak mundua oinpean desegiten zaiola sentituko du; burua galduta, gizon maitatuaren bila hasiko da Kairoko kaleetan, eta bilaketa hori barruranzko bilaketa bihurtuko da. Horrela, agerian geratuko dira emakume izateagatik bizi izan dituen egoera tamalgarriak."}
{"id": "272792", "revid": "28807", "url": "https://eu.wikipedia.org/wiki?curid=272792", "title": "Nawal al-Sa'dawi", "text": ""}
{"id": "272794", "revid": "512", "url": "https://eu.wikipedia.org/wiki?curid=272794", "title": "Hermann J. Abs", "text": "Hermann Josef Abs (Bonn, Alemania, 1901eko urriaren 15a - Bad Soden, Alemania, 1994ko otsailaren 5a) bankaria izan zen.\nBizitza.\nGaztetan musika eta matematika ikasteko asmoa azaldu bazuen ere, ikasketak utzi eta Bonngo banketxe judu batean hasi zen lanean. 1933-1935 urte bitartean Koloniako banketxe pribatu batean lan egin zuen eta aldi berean, gauez, zuzenbide-ikasketak egin zituen unibertsitatean. 1935. urterako Berlingo Delbr\u00fcck banketxeko kide zen. Bidaia ugari egin zituen eta hizkuntzak ikasi zituen. 1937an Deutsche Bankeko zuzendaritza batzordeko kide zen Berlinen. Garrantzizko lana egin zuen Kreditanstalt f\u00fcr Wiederaufbau erakundean (Berreraikuntzarako kredituen erakundea), Marshall planaren kredituak bideratuz. Erakunde horretako lehendakari eta ohorezko lehendakari izan zen.\n1957an Alemaniar L\u00e4nderretako Bankuaren sorreran parte hartu zuen, eta banku horretatik abiatuta eratu zen hain zuzen ere Bundesbank. Trebezia handiz negoziatu zituen alemaniar Reicharen zorrak Londresekin. 1957an Deutsche Bankeko lehendakari izan zen, eta 1967. urtetik aurrera banketxe horretako ikuskaritza batzordeko presidente. Robert Pferdemengesekin batera, Adenauer kantzilerraren finantza aholkulari nagusietako bat izan zen. Elkarte handietako hogeita hamar administrazio batzordetan baino gehiagotan lan egin du."}
{"id": "272795", "revid": "28807", "url": "https://eu.wikipedia.org/wiki?curid=272795", "title": "Hermann Josef Abs", "text": ""}
{"id": "272796", "revid": "336", "url": "https://eu.wikipedia.org/wiki?curid=272796", "title": "\u00c1frica de las Heras", "text": "\u00c1frica de las Heras (Ceuta, 1909ko apirilaren 27a - Mosku, 1988ko martxoaren 8a) espainiar espioia izan zen. Madrilen egin zituen ikasketak, baina 1923an Melillara joan behar izan zuen, hara bidali baitzuten bere aita, zigortuta, ideia liberalak zituelako eta Primo de Riveraren aurka zegoelako. 1932an, Madrilen, ehundegi batean hasi zen lanean, Espainiako Alderdi Komunistako kide egin zen, eta Asturiasko meatzarien matxinadan parte hartu zuen. Espainiako Gerra Zibilean, Espainiako espioi sobietarren buru Alexandr Orloven gidaritzapean aritu zen. Dirudienez, Leon Trotski buruzagi boltxebikearen atxiloketan parte hartu zuen, hura Mexikon zela, Stalinek deportaturik. 1939-1941 bitartean, Moskura joan zen, eta Errusiako Espioi Zerbitzu Federalaren aginduetara jarri zen, Maria Pavlovna izena hartuta. Bigarren Mundu Gerraren ondoren, Sobietar Errepublika Sozialisten Batasuneko Segurtasun Komisariotzako kide gisa, atzerrira bidali zuten, \"Patria\" izena hartuta. Berlinen izan zen, Parisen, Espainian eta Uruguain. Azken herrialde horretan jarri zen bizitzen, eta \"legez kanpokoen\" (babes diplomatikorik gabeko espioiak) taldearen arduradun izendatu zuten Hispanoamerika eta Europarako. 1956an Giovanni Antonio Bertonirekin ezkondu zen, Moskuko buruzagiek hala aginduta. Senarra hil zenean, Errusiara itzuli zen."}
{"id": "272797", "revid": "56334", "url": "https://eu.wikipedia.org/wiki?curid=272797", "title": "Lawrence Klein", "text": "Lawrence Robert Klein (Omaha, Nebraska, AEB, 1920ko irailaren 14a - Gladwyne, Pennsylvania, 2013ko urriaren 20a) estatubatuar ekonomista izan zen.\nBiografia.\nBerkeleyko Unibertsitatean, Kalifornian, egin zituen ikasketak. Gero Oxfordeko Unibertsitatean, Britainia Handian eta Chicagokoan egon zen ikasketak sakontzen. Estatu Batuetako Garapen Estatistikoko Zentroan lan egin zuen 1949-1954 bitartean, eta \"Oxford Institut of Statistics\" erakundean 1949-1954 bitartean. Eskolak eman zituen ondoren Filadelfiako eta Pennsylvaniako unibertsitateetan eta Benjamin Franklin Unibertsitatean, Estatu Batuetako ospetsuenetako batean, eta hitzaldiak ematera deitu zuten Osakakora, Coloradokora, New Yorkekora eta Jerusalemgo Hebrearrera.\n1970-1974 bitartean Vienako Ekonomia Institutuan lan egin zuen, Austrian. Ekonomia-aholkulari gisa, Kanadako gobernuarentzat (1947) lan egin zuen, Merkataritza eta Garapenerako Nazio Batuen Batzarrarentzat, eta McMillan enpresarentzat. 1976an Estatu Batuetako lehendakari Jimmy Carterren aholkulari izan zen.\n1980ko urrian Ekonomiako Nobel saria jaso zuen, ekonometrian egindako lanarengatik. Kleinek idatziak dira, besteak beste, \"The Keynesian Revolution\" (1947, \"Iraultza Keynestarra\"), \"Textbooks of Econometrics\" (1953, \"Ekonometriako testuak\"), \"The Economics of Suply and Demand\" (1983, \"Eskaintza eta eskariaren ekonomia\"), eta \"Economics, Econometrics and The LINK\" (1995)."}
{"id": "272798", "revid": "28807", "url": "https://eu.wikipedia.org/wiki?curid=272798", "title": "Lawrence Robert Klein", "text": ""}
{"id": "272799", "revid": "46380", "url": "https://eu.wikipedia.org/wiki?curid=272799", "title": "Jessie MacWilliams", "text": "Jessie MacWilliams (Stoke-on-Trent, Ingalaterra, 1917ko urtarrilaren 4a - 1990eko maiatzaren 27a) britainiar informatikoa izan zen.\nCambridgeko Unibertsitatean egin zituen ikasketak eta 1939. urtean beka bat lortu zuelarik, Johns Hopkins Unibertsitatera joan zen, Oscar Zariskirekin ikastera. 1940an Harvardera aldatu zen. 1958. urtean konputagailuen programazio-lanetan hasi zen Bell laborategietan, bere senar Walter MacWilliams ingeniariarekin batera. 1961ean Unibertsitatean sartu zen berriro, doktoregoa ateratzeko, Bell laborategietako lantalde teknikoan sartzeko baldintza hori jarri baitzioten. Horrela, Bell laborategian lan egin zuen, harik eta 1983. urtean erretiroa hartu zuen arte. Bere karreran zehar kodetze teorien inguruko lanak egin zituen, eta alor horretako teorema nagusietako bat eman zuen \"Combinatorial Problems of Elementary Group Theory\" (\"Taldeen teoria oinarrizkoaren problema konbinatorioak\") tesian. MacWilliamsen ekuazioei esker emaitza bikainak lortu dira diseinu konbinatorioetan. Kode ziklikoak ere aztertu zituen eta kode sail abeldarretara zabaldu zuen bere azterketa. 1977an, eta Bell laborategietako Neil J.A. Sloane lankidearekin batera, \"The Theory of Error-Correcting Codes\" (\"Kode erorre-zuzentzaileen teoria\") lana eman zuen argitara, ospe gehien eman zion lanetako bat."}
{"id": "272800", "revid": "28807", "url": "https://eu.wikipedia.org/wiki?curid=272800", "title": "Florence Jessie MacWilliams", "text": ""}
{"id": "272801", "revid": "56334", "url": "https://eu.wikipedia.org/wiki?curid=272801", "title": "Frederick Soddy", "text": "Frederick Soddy (Eastbourne, Ingalaterra, 1877ko irailaren 2a - Brighton, Ingalaterra, 1956ko irailaren 22a) fisikaria eta kimikaria izan zen.\nErnest Rutherfordekin lan egin zuen Montr\u00e9alen. Erradioaktibitateari eta atomoen energiari buruz egin zituen lanak, eta atomoen desintegrazioa nola gertatzen zen esplikatu zuen bere izena daraman legean; transmutazio erradioaktiboen legea ere azaldu zuen. 1903an ohartu zen hiru elementu erradioaktibok (aktinio X, torio X eta mesotorio I) taula periodikoan erradioaren leku bera zutela, eta, hala, isotopiaren fenomenoa aurkitu zuen. 1921. urtean Kimikako Nobel saria jaso zuen.\nSoddy eta Fajansen legeak.\nElementuen taulan elementu erradioaktiboen lekualdaketa desintegrazio-motaren arabera azaltzen duten legeak dira:"}
{"id": "272802", "revid": "512", "url": "https://eu.wikipedia.org/wiki?curid=272802", "title": "Efim Zelmanov", "text": "Efim Isaakovitx Zelmanov (; Khabarovsk, ) errusiar matematikaria da.\nNovosibirskeko Unibertsitatean egin zituen ikasketak. 1980an bukatu zuen doktoregoa; tesia aljebra ez-elkarkorrari buruz egin zuen. Lan honek aldaketa handiak eragin zituen Jordanen aljebren arloan, emaitza garrantzitsu asko orokortu baitzituen.\n1980an Ikertzaile Gazte hautatu zuten Novosibirskeko Errusiako Zientzietako Akademiako Matematika Institutuan; hurrengo urteetan beste zenbait kargu izan zituen unibertsitate horretan bertan.\n1987an Lie aljebren teorian emaitzarik gabe zeuden problemetako bat ebatzi zuen. 1990ean Estatu Batuetako Wisconsin-Madisoneko Unibertsitateko irakasle hautatu zuten, eta han egon zen 1994an Chicagoko Unibertsitatera joan zen arte. 1995. urtea Yale Unibertsitatean eman zuen.\n1991n talde teoriako emaitza garrantzitsuenetariko bat frogatu zuen, Burnsideren problema hain zuzen ere. Lan horri esker, 1994ko Zuricheko Matematikarien Nazioarteko Kongresuan Fields domina irabazi zuen. Burnsideren problema XX. mendeko talde teoriaren ikertzaile guztiek aztertu dute, besteak beste, Burnsidek, Golodek, Novikovek eta Adianek, Hallek eta Higmanek.\nFields dominaz gainera, Zelmanovek Coll\u00e8ge de France domina (1992) eta Andre Aizenstadt saria ere (1996) jaso ditu. 2002. urtean, Kaliforniako unibertsitateko irakaslea izan zen."}
{"id": "272804", "revid": "1519", "url": "https://eu.wikipedia.org/wiki?curid=272804", "title": "Mistizismo", "text": "Mistika edo mistizismoa gizonaren eta jainkoaren arteko batasun- eta ezagutza-maila erdiestea helburu duten sinesteen eta praktiken multzoa da; hartarako bidea intuiziozko begiespena edo estasia da eta zentzumena eta ezagupen arrazionala alde batera uzten ditu. Jainkoarekiko harreman zuzenetan sartzen dela uste duenaren egoera psikologikoa.\nHistorian zehar jainkoaren ezagutza zuzena, zentzumenez eta ezagupen arrazionalaz haraindikoa, erlijio nagusi guztietan azaldu da: \"taoismoa\" Txinan; \"yoga\" Indian; \"vajrayana\" eta \"zen\" budismoan; \"sufismoa\" Islamen, \"kabala\" juduen artean, etab.\nMendebaldeko filosofian, mistizismoaren eragin zuzena Plotinoren neoplatonismoan agertu zen lehenik; gero, Agustin Hiponakoaren eta Dionisio Areopagokoaren bidez eragin handia izan zuen Erdi Aroko kristautasunean (San Bernardo Clairvauxkoa, San Frantzisko Asiskoa). XIV. eta XV. mendeetan Meister Eckhart, Heinrich Seuse, Jan van Ruysbroek, Johannes Tauler, Katalina Sienakoa eta Thomas \u00e0 Kempis mistikoak nabarmendu ziren. XVI. mendean espainiar poeta mistikoak nabarmendu ziren, batez ere, Joan Gurutzekoa eta Teresa Avilakoa. Bestalde, filosofian Spinozak eta literaturan Goethek unibertsoaren egiturekin eta bideekin bat egiten duen mistizismo kosmikoaren alde egin zuten.\n= Etimologia =\nMistizismoa grekotik dator, \"Ezkutatu egiten dut\" esan nahi du, eta bere deribatua, berriz, \"Hasiera\" esan nahi du. Aditzak beste zentzu bat hartu du oraindik erabiltzen den grekoan. Bere esanahi nagusia \"induktiboa\" eta \"abiarazlea\" dira. Bigarren mailako esanahiak \"sartu\", \"Zerbaitez jabetu\", \"Trenez\", \"Familiarizatu\" eta \"zerbaiten esperientzia eman\" dira.\nItun Berrian (mue\u00f3 edo my\u00e9\u014d) aditzaren forma erlazionala agertzen da. azaltzen den bezala, begiak eta ahoa itxi nahi ditu misterioa sentitzeko. Bere esanahi figuratiboa \"misteriozko errebelazioan\" abiaraztea da.\n= Mistika ez erlijiosoa edo filosofikoa =\nMichel Hulinek \u201cmistika basatia\u201d deitzen duena (la mystique sauvage, Paris: puf, 1993) \u201cesperientzia mistiko espontaneo\u201d mota bat da. Erlijio- eta sinesmen eta ideien sistema oso landuak alde batera utzita, gizakiak bere buruari egiten dizkion errebelazioen ondorioz benetako izazeraren kontaktuaren eragina da.\nNiaren izaerarekiko edo desegitearekiko bat-bateko komunio espiritualaren sentsazio bat da, haurtzaroko oroitzapen batek eragindako denboragabeko errealitate batean sartzea, hasiera batean transzendentea izan zitekeena, usain edo zapore baten pertzepzio iheskorra... ustekabeko liskar mota desberdinak, \"Sentimendu ozeaniko\" baten bizipena bilatzen duen errealitate ugarirekin, unibertso erlijiosoarekin zerikusirik ez duena eta eguneroko ohiko koordenatuetatik kanpo kokatzen gaituena. Hala ere, Hulinen ustez, drogen bidez jainkotiarrera iristea tranpa bat da, eta ez benetako mistika.\n= Mistika Paganoa =\nAntzinako europar jatorriko erlijioak, mespretxuz \"paganoak\" edo paganismoa deituak, judaismoa, kristautasuna eta islamismoa baino lehenagoko edo bestelako sinesmen eta erlijioak dira, normalean animistak edo politeistak izaten direnak eta, noizbehinka, elementu mistikoen presentzia beha daitekeenak. Greziar erlijioaren baitan Eleusisen misterioak eta Neopitagorismoa sortzen dira, oraindik gaizki ezagutzen direnak eta karga mistiko handia dutenak.\nZelten erlijioek magiak eta erritualak markatutako hainbat sinesmen biltzen dituzte, mistikotzat jo direnak, eta hori oso eztabaidagarria da. Goiko izakiarekin harremanetan jartzeko joera duten arren, haien arrazoi nagusia naturaren eta pertsonen gaineko boterea eta nagusitasuna praktikatzea da, zeina nekez onartuko bailitzateke bere kontzeptu hutsean ulertutako posizio mistiko baterako.\nMistika germanikoa.\nGermaniar mistikaren barnean garrantzi handiko figura bat nabarmendu behar da: abadesa, buruzagi monastikoa, mistikoa, profetisa, medikua, konpositorea eta Hildegarda de Bingen idazle alemaniarra.\nErdi Aroan, Meister Eckhart eta bere ikasle Enrique Suso eta Juan Taulero sortu zituen. Eta, XVII. mendean, Jakob B\u00f6hme eta batez ere Johann Scheffler, Angelus Silesius bezala ezagunagoa, erromes kerubinikoan jasotako epigrama erlijioso paradoxikoen egilea.\nMistika italiarra.\nItaliar mistikak, poberello San Frantzisko Asiskoaren irudiak ditu, K\u00e1ntico ospetsuaren egilea, italiar literaturako lehen testuetako bat, eta, zalantzarik gabe, ederrenetako bat. Angela de Foligno beata, Erdi Aroko mistika bat da, bere bizitza, bere autobiografia edo Memorialaren bidez ezagutzen dena.\nMistizismo espainola.\nDoktrina filosofiko eta mistiko-platonizatzaileen, ideal sozial eta zaldunen, jarduera eta proselitismo izugarriaren eta ideal politiko bihurtutako erlijio-kulturaren eta -fedearen gorespen handiko giro baten arteko talka mistikan islatzen da, XVI. mendeko espainieraren ezaugarri humano, sozial eta artistiko guztien sintesian.\nPoesia mistikoa gaztelaniaz.\nMistika espainiarrak zenbait idazle erlijiosoren lantean izan zuen isla batez ere: Juan de \u00c1vila dohatsua, San Pedro de Alc\u00e1ntara, Fray Jer\u00f3nimo Graci\u00e1n eta batez ere Joan Gurutzekoa (San Juan de la Cruz) eta Teresa Avilakoa (Santa Teresa de Jes\u00fas). Hauen gogoa gidatu zuena zera izan zen, dibinitatearen sekretu eta misterioak hitzaren bidez transmititzea. \nJoan Gurutzekoaren lanek goraldi mistikoari buruzko lan bakarra osatzen dute: \"Arimaren gau iluna\" liburuan arimaren ihesa kontatzen du poetak, gauaren erdian, zentzuen presondegitik, eta, libre azkenean, bat egiten du Maitearekin; \"Kantu espiritualeana\" jainkoarengana iristeko bidearen prozesu mistikoa agertzen du: lehen bi estrofetan, bide garbigarriarena, bide argigarriarena erdiko bederatzietan eta, gainerakoetan, bat egiteko bidea; azkeneko lauetan batasunaren egoera deskribatzen du. \"Maitasun gar bizia\"-ren lau estrofetan, bozkarioz eta maitemindurik, atsegin gorena kantatzen du poetak.\nJoan Gurutzekoaren lanean bezala, goraldi mistikoak oihartzun erotikoak ere hartzen ditu Teresa Avilakoaren lanean. Teresarentzat, estasia edo arrobamendua funtsezko sentipena da: sentimenduengatik munduarekiko kontaktua galtzen da. \"Hemen ez da sentitzen, baizik eta ulertu gabe gozatzea\", gorputzean egotearen sentsazioa ere galtzen da, baita gertatzen zaigunaren gaineko edozein kontrol ere. \nMistika budista.\nMistika budista, yogan, Buda edo nirvana estatua lortzean datza; Zen budismoan, satori izeneko bat-bateko ezagutza integraleko ekintza baten bidez egiten da. Hainbat metodo daude, mantrak (errezitazioak) eta errealitateari buruzko meditazio bat edo mandala baten laguntzaz. Zen monje budistak, sarritan, izeneko ariketa batzuk erabiltzen ditu, edo hain konponezinak diren arazo edo gai batzuk, errealitatearen itxura logikoa desintegratzeko balio dutenak.\n= Fenomeno Mistikoak =\nFenomeno mistikoei buruzko azalpen zientifikoak.\nVictor Cousinen filosofian, mistizismoa giza pentsamenduan aldizka gertatzen diren lau aro filosofiko handietako bat da, eta arrazionalista sutsuen garaiei jarraitzen die. Beste batzuek diote mistizismoa pertsona baten akats medikoen sintomak baino ez direla. Adibidez, Santa Teresa Jesusena oso gaixorik zegoela esaten da, eta arazo psikologikoak izan zitzakeela horregatik. Mistizismoaren ikerlari eta historialariek azalpen zientifiko gisa erabili izan dute, halaber, ikuskera batzuk intoxikazio batek eragindakoak izan zitezkeela, izenez ezagutzen den onddoaren ondorioz, hau da, psikotropiko indartsuaren ondorioz."}
{"id": "272805", "revid": "28807", "url": "https://eu.wikipedia.org/wiki?curid=272805", "title": "Mistizismoa", "text": ""}
{"id": "272806", "revid": "336", "url": "https://eu.wikipedia.org/wiki?curid=272806", "title": "Maurice Abravanel", "text": "Maurice Abravanel (Tesalonika, Otomandar Inperioa, 1903ko urtarrilaren 6a - Salt Lake City, Utah, 1993ko irailaren 22a) estatubatuar orkestra-zuzendaria izan zen. Utahko Orkestra Sinfonikoaren musika zuzendaria izan zen 30 urte baino gehiagoz, eta obra ugari eta goraipatuak grabatu zituen haren buru zela. Greziako espainiar-portugaldar jatorriko sefardi familia batean jaio zen, baina Suitzan hazi zen. Medikuntza-ikasketak utzi, eta musika ikasteari lotu zitzaion.\n1922an, Berlina joan, eta interpretazioa eta konposizioa ikasi zituen han, Kurt Weillen gidaritzapean. Handik bi urtera hasi zen orkestra-zuzendari gisa. 1933an ihesi joan zen Alemaniatik, eta, Parisen, musika-zuzendari lanean aritu zen George Balanchineren \"Les Ballets\"entzat. 1936an Estatu Batuetara joan zen, eta New Yorkeko Metropolitan Operaren historiako zuzendari gazteena bilakatu zen. Garai hartan, hainbat antzerki-musikal zuzendu zuen Broadwayn, Weill bere irakasle ohiaren batzuk barne. 1947an, Utahko Sinfonikoaren musika-zuzendari eta orkestra-zuzendari jarri zen, eta 1979 arte eutsi zien postu horiei. Abravanelen gidaritzapean ospe handia bereganatu zuen orkestra horrek. Utahko Sinfonikotik erretiratu ondoren, Massachusettseko Tanglewoodeko Berkshire Music Centerrekin aritu zen lanean. 1991n Arteetako Nazio domina eman zioten."}
{"id": "272807", "revid": "2048", "url": "https://eu.wikipedia.org/wiki?curid=272807", "title": "Luis D\u00edez del Corral", "text": "Luis D\u00edez del Corral (Logro\u00f1o, Errioxa, 1911ko uztailaren 5a - Madril, 1998ko apirilaren 7a) espainiar pentsalari, legelari eta idazlea izan zen.\nZuzenbidea, filosofia eta letretako ikasketak egin zituen, Madrilgo Unibertsitate Complutensean (1928-1933), Jos\u00e9 Ortega y Gasset eta Xavier Zubiri pentsalari handien gidaritzapean, besteak beste.\n1934-1936 bitartean Berlinen eta Friburgon egon zen ikasketak sakontzen. 1942an Literaturako Sari Nazionala irabazi zuen \"Mallorca\" obrarekin, eta Ikasketa Politikoen Institutuko aldizkariaren argitaratzaile nagusia izan zen 1939az geroztik. 1951n, Parisen, Espainiako enbaxadako agregatu kulturala izendatu zuten, eta Ohorezko Legioa jaso zuen bi urte geroago.\nLanik aipagarrienak: \"El liberalismo doctrinario\" (1945, \"Liberalismo doktrinarioa\"), \"El rapto de Europa, una interpretaci\u00f3n hist\u00f3rica de nuestro tiempo\" (1954, \"Europaren bahiketa, gure garaiaren interpretazio historiko bat\"), \"El pensamiento pol\u00edtico europeo y la monarqu\u00eda de Espa\u00f1a\" (1983, \"Europako pentsamendu politikoa eta Espainiako monarkia\"). Arte Ederretako Errege Akademiako eta Zientzia Moral eta Politikoetako Akademiako kide da. Bigarren horretan zuzendari izan zen 1984-1990 bitartean. 1988an Gizarte Zientzietako Asturiasko Printzea saria jaso zuen, Luis S\u00e1nchez Agestarekin batera."}
{"id": "272808", "revid": "6327", "url": "https://eu.wikipedia.org/wiki?curid=272808", "title": "Eduardo Woodstockekoa", "text": ""}
{"id": "272809", "revid": "336", "url": "https://eu.wikipedia.org/wiki?curid=272809", "title": "Billy Joel", "text": "Billy Joel (New York, 1949ko maiatzaren 9a) estatubatuar rock-musikagile eta kantaria da.\nPianoko ariketek aspertu egiten zuten, eta oso gazterik hasi zen, ikasten ari zelako itxurak eginez, klasikoen erara musika egiten. Garai hartan The Beatles taldeko kideak ziren bere eredu, Paul bereziki. 15 urte inguru zituenean musika klasikotik rockera igarota, bere lehen taldea, The Echoes, sortu zuen. Talde horrek beste batzuen abesti ezagunen bertsioak jotzen zituen, The Rolling Stonesenak eta The Beatlesenak batik bat. Epe laburrean, The Echoes izena aldatu eta The Lost Souls, The Emerald Lords eta The Hassles izenak hartu zituen bere taldeak, hurrenez hurren. Azken izen horrekin disko bat kaleratu zuten 1968an, bertsioez eta Billy Joelek egindako abestiez osatua. \"Hour of the Wolf\" diskoa atera eta gero, taldea desegin zen. Billy Joelek eta Jon Smallek (The Hasslesen bateriak) Attila sortu zuten, eta Billyk osorik konposatutako disko bat atera zuten, \"Psychodelic bullshit\". 1971n egin zuen bakarkako bere lehen diskoa, \"Cold Spring Harbour\". Okerreko abiaduran editatu zen, eta Billyk sei hilabete eman zituen han eta hemen kontzertuak emanez, bere diskoa bultzatzeko. Billy Joelek bere karreran zehar 6 Grammy sari irabazi ditu."}
{"id": "272811", "revid": "336", "url": "https://eu.wikipedia.org/wiki?curid=272811", "title": "Jaime de Armi\u00f1\u00e1n", "text": "Jaime de Armi\u00f1\u00e1n Oliver (Madril, Espainia, 1927ko martxoaren 9a -) espainiar antzerki idazle, gidoigile eta zinemagilea da.\nBiografia.\nKazetari gisa lan egin ondoren antzerkiak idazteari ekin zion, eta sari asko irabazi zituen: 1953an Calder\u00f3n de la Barca saria \"Eva sin manzana\"rengatik, 1955ean Uni\u00f3n Films saria \"Sinfon\u00eda acabada\"rengatik eta 1956an Lope de Vega saria \"Nuestro fantasma\"rengatik. Beste antzerki-lan batzuk: \"Caf\u00e9 del Liceo\" (1958),\" Pisito de solteras\" (1962), \"La pareja\" (1963), \"El \u00faltimo tranv\u00eda\" (1965), eta \"Todas somos compa\u00f1eras\" (1966). Umorea eta nahasketa dira Armi\u00f1\u00e1nen antzerkien ezaugarri nagusiak.\n1958an telebistan hasi zen lanean, lehendabizi gidoigile, gisa eta bere gidoiak zuzenduz gero, \"Las doce caras de Juan,\" esate baterako. 1969an hasi zen zinema-munduan, \"Carola de d\u00eda, Carola de noche\" filmarekin. \"Mi querida se\u00f1orita\" (1971) filma Oscar sarietarako izendatua izan zen, eta Urteko Zuzendari Onenaren saria jaso zuen. \"El nido\" (1980) ere atzerriko film onenaren Oscarrerako izendatua izan zen. Ipuinak ere idatzi ditu, eta \"Vidas perras\" (1991) liburuan bildu dira batzuk. 1961 eta 1989 urteetan Ondas saria irabazi zuen, eta 1985ean Arte Ederretako urrezko domina."}
{"id": "272812", "revid": "28807", "url": "https://eu.wikipedia.org/wiki?curid=272812", "title": "Jaime de Armi\u00f1an", "text": ""}
{"id": "272813", "revid": "56334", "url": "https://eu.wikipedia.org/wiki?curid=272813", "title": "Orlando di Lasso", "text": "Orlando di Lasso (jaiotza-izena: \"Roland de Lassus\") flandestar musikagilea izan zen (Mons, Hainaut, c. 1532 - Munich, 1594ko ekainaren 14a). Europako Berpizkundeko musikari gorenetako bat izan zen. Haurretan nabarmendu zen kantari gisa; koru guztiek nahi zuten beren koruko kantari izan zedin eta hiru aldiz bahitu zuten hori zela eta.\n1544an Fernando de Gonzaga Karlos V.a enperadorearen zerbitzuko jeneralak eraman zuen Italiara eta hamar urtez egon zen han, aita santuaren kapera-maisu gisa, Palestrina musikagile ospetsuaren ondoan. 1555ean Anberes aldera jo zuen eta Bavariako dukearen kapera-maisu izendatu zuten ondoko urtean. Munichen bizi izan zen hil arte.\nBi mila musika piezatik gora ondu zituen Lassusek: italiar erako madrigalak zituzten bost liburu argitaratu ziren Venezian 1604an eta 516 motetez osatutako bilduma oparoa plazaratu zuten bere semeek \"Magnum Opus Musicum\" izenez. \"Lieder\" germaniar kantu-bilduma bat (zazpi sail osotara) ere idatzi zuen, eta salmo sail ederra, bere obra onena agian (1584, \"Psalmi Davidis Poenitentiales\"). Orlando di Lassus erlijio-musikari bikaina izan zen; italiar, frantses eta germaniar moldeko erlijio-kantuak ondu zituen, eta haren eragina bizi-bizirik egon zen Europako musikarien artean, barroko estiloa XVII. mendean guztiz nagusitu zen arte."}
{"id": "272814", "revid": "28807", "url": "https://eu.wikipedia.org/wiki?curid=272814", "title": "Roland de Lassus", "text": ""}
{"id": "272815", "revid": "96586", "url": "https://eu.wikipedia.org/wiki?curid=272815", "title": "David Malouf", "text": "David Malouf (Brisbane, Australia, 1934) ingelesezko idazlea da.\nBizitza.\nAita Libanokoa zuen, eta ama ingelesa. Unibertsitateko ikasketak Europan amaitzeko aukera izan zuen. Britainia Handia eta Italia ezagutu ondoren, Australiara itzuli zen 1968an, eta Sydneyn gelditu zen zenbait urtez. Hiri horretako unibertsitatean hasi zen lanean ingeles hizkuntzako irakasle. Baina 1977an Italiara joan zen berriz ere, eta han hartu zuen bizilekua.\nMaloufek literatura-genero guztiak ezagutzen ditu; kontakizun laburrak, antzerki-lanak, poemak eta eleberriak idatzi ditu. Lehenengo lana poema-liburu bat izan zen, \"Bizikleta eta beste poemak \"(1970), eta ondoren egin zituen, genero lirikoaren barruan, \"Lehenengo eta azkeneko gauzak \"(1980), \"Sasiko limoiak \"(1981) eta \"Poema berriak eta hautatuak. \"\nHala ere, ospea eleberriekin lortu zuen. Lehenengo eleberria 1975ean argitaratu zuen, \"Johnno, \"eta ondoren etorri ziren \"Irudizko bizitza bat \"(1978), \"Peterren ihesa \"(1982) eta \"Mundu bikain bat \"(1990). Elkarren oso desberdinak diren bi herrialderen arteko desberdintasunak, Australia eta Europaren artekoak hain zuzen, eta herrialde horietako bizimoduak dira Maloufen lanen oinarri nagusiak. Bestalde, lehenaldiaren eta orainaldiaren arteko gorabeherek garrantzi handia dute bere lanetan. 1993an bere eleberria \"Remembering Babylon\" Booker sairako hautagaien artean egon zen. Eleberri horrek International IMPAC Dublin Literary Award delakoa irabazi zuen (1996), eta baita Commonwealth Writers Saria ere."}
{"id": "272816", "revid": "2048", "url": "https://eu.wikipedia.org/wiki?curid=272816", "title": "Joseph P\u00e9rez", "text": "Joseph P\u00e9rez (Laroque-d'Olmes, Ari\u00e8ge, 1931ko urtarrilaren 14a - Bordele, 2020ko urriaren 8) frantses historialaria izan zen, Espainiako eta Hispanoamerikako historian aditua.\n1955. urtean gaztelaniazko agregatu titulua atera zuen Saint-Cloudeko Goi Mailako eskolan, eta 1970ean doktoregoa eskuratu zuen \"Gaztelako komuneroen iraultza\" tesiarekin. Boredeleko Unibertsitateko irakasle eta katedraduna izan zen 1956-1988 bitartean, eta haren lehendakari 1978tik 1983ra; Espainiako eta Latinoamerikako zibilizazioko katedraduna izan zen Bordele III Unibertsitatean eta, besteak beste, C.N.R.S. (Centre National de la Recherche Scientifique) erakundeko kidea izan zen. Hainbat lan zientifikotan parte hartu zuen, eta XVI. mendeko espainiar zibilizazioari buruzko ikerketetan (estatu modernoaren sorrera Espainian) eta XVIII. mendearen amaierako eta XIX. mendearen hasierako nazio hispanoamerikarren sorrerari buruzko ikerketetan nabarmendu izan zen nagusiki."}
{"id": "272817", "revid": "336", "url": "https://eu.wikipedia.org/wiki?curid=272817", "title": "Marius Petipa", "text": "Marius Petipa (Marseilla, 1818ko martxoaren 11 - San Petersburgo, 1910eko uztailaren 14agreg./uztailaren 1ajul.) frantses dantzari eta koreografoa izan zen.\nBiografia.\nJean Petipa dantza-irakasle eta koreografoaren semea. G. Vestrisen ikaslea izan zen, eta 1838. urtean Nanteseko operako lehen dantzaria. Bordelen eta Madrilen lan egin zuen geroago, eta 1847. urtean Antzoki Inperialeko lehen dantzari izendatu zuten. 1858. urtean, berriz, Ballet Inperialeko irakasle eta dantza-maisu egin zuten, eta 1862. urtean lortu zuen lehen arrakasta handia \"Faraoiaren alaba\" balletarekin. Ondoren etorri ziren \"Don Kixote\" (1869), \"Roxana edo Montenegroko neska ederra\" (1878), besteak beste. Bariazio, dantza eta binakako pausoen sortzailea izan zen; adierazkortasun handia eman zion dantza garbiari. Petipak italiar dantzariak sartu zituenean bere taldean, ballet akademikoaz zuen estetika aldatu egin zen, pantomima adierazkorra egiteko joera baitzuten haiek. 60 ballet baino gehiago sortu zituen eta Errusiako ballet klasikoaren bide berriak finkatu zituen. Txaikovskirekin batera eta frantses eta italiar estiloak elkartuz, maisu-lanak sortu zituen, besteak beste: \"Loti Ederra\" (1890); \"Intxaur-kraskagailua\" (1892), Lev Ivanoven koreografiaz; \"Beltxargen aintzira\" (1895). Aipagarriak dira, bestalde: \"La Bayad\u00e8re \"(1877) eta \"Le Corsaire\" (1899)."}
{"id": "272818", "revid": "336", "url": "https://eu.wikipedia.org/wiki?curid=272818", "title": "David Riesman", "text": "David Riesman (Filadelfia, Pennsylvania, AEB, 1909ko irailaren 22a - Binghamton, New York, AEB, 2002ko maiatzaren 10a) estatubatuar soziologoa izan zen.\nBiografia.\n1935 eta 1936. urteetan Estatu Batuetako Auzitegi Goreneko Justizia Elkarteko idazkari gisa lan egin zuen. 1937-1941 bitartean zuzenbide-irakasle izan zen, Buffalo Unibertsitatean, eta 1942-1943 urteetan New Yorkeko konderriko fiskal nagusiaren laguntzaile. 1946tik aurrera zuzenbideko eskolak eman zituen Chicagoko Unibertsitatean, eta 1958an soziologia-irakasle izendatu zuten, Harvarden.\n\"Jendetza bakartia\" (1950) liburua idatzi zuen, Nathan Glazer eta Reuel Denney estatubatuar soziologoekin elkarlanean; arrakasta handia lortu zuen, baina eztabaida sortu zuen aldi berean. Liburuan, Estatu Batuetan gertatutako gizarte-aldaketa aztertu zuten egileek; haien ustez, Estatu Batuetako gizartea gizarte autogobernatua eta indibidualista izatetik gurasoen esanetara egotetik gizarte heterogobernatua izatera igaro zen konformekeriak eta masen portaerak markatua. Riesmanen arabera lehiakortasun handiko gizartea izatetik (ekonomia- eta demografia-hazkunde handikoa) demografia eta ekonomia egonkorreko gizartea izatera igarotzean gertatu zen aldaketa. Orobat kritikatu zuen industrializazio ondorengo gizartea, gizabanakoa nortasunik gabe eta gizarte-harreman estandarizatuen mendean utzi zuelako."}
{"id": "272819", "revid": "119347", "url": "https://eu.wikipedia.org/wiki?curid=272819", "title": "Volvo", "text": "Volvo, jatorri suediarreko industria-taldea. Herrialde hartako auto-fabrikatzaile nagusia da, munduko kamioi-fabrikatzaile handienetako bat, eta hegazkin-motorren fabrikatzailea.\nKonpainiaren historia 1927an hasi zen, Suediako SKF errodamendu-enpresako bi langilek auto bat sortu zutenean, enpresaren laguntzarekin. Volvo jarri zioten izena (latinez, \"iraka nabil\" esan nahi du). Aurrerago, Suediako auto-eskaria txikia zenez, erabaki zuten autoak fabrikatzeko instalazioak kamioiak muntatzeko erabiltzea.\n1928an Volvok bere lehen fabrika zabaldu zuen Finlandian. 1937an itxura berriko auto bat aurkeztu zuen, PV52, eta, geroago, PV44, auto amerikarren tankerakoa. 1950eko hamarraldiaren bukaeran, beste auto bat sortu zuten, Amazon deitua. Hamarraldi haren bukaeran, hiru lotunez finkaturiko segurtasun-gerrikoa erabiltzen hasi zen auto guztietan; hala, autoetako segurtasun-neurriei buruzko lanak egiten hasi zen. Harrezkero, segurtasun handiko autoak direlako ospea irabazi zuen. Azken urteetan sortutako auto-modelo batzuk Volvo C30, Volvo S60, Volvo V60 dira."}
{"id": "272820", "revid": "336", "url": "https://eu.wikipedia.org/wiki?curid=272820", "title": "Mortimer Jerome Adler", "text": "Mortimer Jerome Adler (New York, 1902ko abenduaren 28a - San Mateo , Kalifornia, 2001eko ekainaren 28a) estatubatuar filosofoa izan zen.\nBizitza.\nColumbiako Unibertsitatean egin zituen ikasketak, eta 1923-1929 bitartean psikologia-irakaslea izan zen bertan. Chicagoko Unibertsitatean, berriz, zuzenbide-filosofia irakatsi zuen 1930etik 1952ra. Urte horretan, Filosofia Ikerketarako Erakundea sortu zuen San Franciscon, eta hainbat filosofia-lan idatzi zuen erakunde horrentzat, besteak beste, etika gaiak lantzen dituen \"The Conditions of Philosophy\" (1965, \"Filosofiaren egoera\").\nDialektika arlokoak dira Adlerren filosofia-ekarpen nagusiak. Zenbait gaitan iritzi berriak eta pertsonalak adierazten bazituen ere, beste batzuetan ez zebilen bere garaian Platonek eta Aristotelesek defendatu zutenetik urrun, batez ere azken horiek dialektikaren eta elkarrizketaren artean ezarri zuten loturari dagokionez.\nArgitalpen-arloan ere lan asko egin zuen Adlerrek. 1945 eta 1952 artean, \"Great Books of the Western World\" (\"Mendebaldeko Munduaren Liburu Handiak\", 54 liburuki) argitaratu zituen Robert Hutchinsekin batera. 1969an \"The Annals of America\" (\"Amerikako urte-liburuak\", 20 liburuki) delakoen argitaratzaile eta 1974an argitaratutako \"Encyclop\u00e6dia Britannica\"-ren (\"Entziklopedia Britainiarra\") 15. edizioaren plangintza-zuzendari ere izan zen."}
{"id": "272822", "revid": "98220", "url": "https://eu.wikipedia.org/wiki?curid=272822", "title": "Richard Fleischer", "text": "Richard O. Fleischer (New York, AEB, 1916ko abenduaren 8a - Los Angeles, Kalifornia, AEB, 2006ko martxoaren 25a) estatubatuar zinema-zuzendaria izan zen.\nBiografia.\nMax Fleischer marrazki bizidunen egile eta zinema-ekoizle ospetsuaren semea zen. Aitak, besteak beste, Popeye eta Betty Boop pertsonaiak sortu zituen.\nRichard Medikuntza ikasten hasi zen, baina gero Yaleko Arte Dramatikoko Eskolan sartu zen. Antzerki-munduan murgiltzen hasi zen, eta 1937an \"The Arena Players\" antzerki-talde abangoardiazalea sortu eta zuzendu zuen. 1940ko hamarkadan dokumentalak egiteari ekin zion. Garai horretakoak dira zinemaren aitzindariei buruzko \"Flicker flashbacks\" film antologikoak (1942-1946).\n1946an lehen film luzea zuzendu zuen, \"Child of Divorce\". Horren ondoren, \"Design for Death\" dokumentala egin zuen Ozeano Bareko gerran oinarrituta, eta Oscar bat lortu zuen lan horrekin. Horren ondorioz, Stanley Kramerrek \"So This is New York\" filma ekoitzi zion, eta horrekin zinema-zuzendari gisa onartua izatea lortu zuen. Garai horretan Walt Disney eta Darryl Zanukekin ere lan egin zuen.\nFilm ezagunenen artean ditu: \"20.000 Legoako bidaia itsaspean\" (1954), \"Trapezio gorriko neska\" (1955), \"Bidelapurra\" (1956); \"Bikingoak\" (1958), \"Barrabas\" (1962), \"Fantastic Voyage\" (1966), \"The Boston Strangler\" (1968, \"Bostongo Itotzailea\"), \"Soylent Green\" (1973), \"Tora! Tora! Tora!\" (1970), \"Mandingo\" (1975) eta \"Jazz abeslaria\" (1980)."}
{"id": "272823", "revid": "58701", "url": "https://eu.wikipedia.org/wiki?curid=272823", "title": "Hans K\u00fcng", "text": "Hans K\u00fcng (Sursee, Suitza, 1928ko martxoaren 19a - T\u00fcbingen, 2021eko apirilaren 6a) suitzar idazle, teologo eta apaiz katolikoa izan zen.\nBiografia.\nFilosofia- eta teologia-ikasketak egin zituen Erromako Unibertsitate gregorianoan. Apaiz egin zen 1955ean, eta ikasketak sakondu zituen Parisko Sorbonan eta Institutu Katolikoan. 1960an, Tubingako Unibertsitatean, teologia-katedradun izendatu zuten. Urtebete lehenago, Joan XXIII.ak Vatikano II.aren laguntzaile ofizial izendatu zuen, eta kargu horretan jardun zuen Kontzilioaren bukaera arte.\n1963tik 1980ra irakasle aritu zen Tubingan, eta Ikasketa Ekumenikoen Institutua sortu eta zuzendu zuen han. 1980an alde batera utzi zuen ohiko katedra, eta teologiako bat sortu zuen: \"Concilium\".\nLan aipagarrienak: \"Elizaren egiturak\" (1965); \"Eliza\" (1968), \"Zintzotasuna eta egiatasuna. Elizaren etorkizunaren inguruan \"(1970); \"Kristauaren askatasuna\" (1975); \"Kristau izatea\" (1977); \"Existitzen al da Jainkoa?\" (1979); \"Betiko bizitza\" (1983); \"Itxaropenari eutsi. Eliza berritzeko idazkiak\" (1993); \"Judaismoa. Iragana, oraina eta geroa\" (1993); \"Kristau pentsalari handiak. Sarrera txiki bat teologiari \"(1995); \"Mundu etika baterako proiektua\" (1995); \"Dying with Dignity\" (1998); \"My Struggle for Freedom: Memoirs\" (2003); Disputed Truth: Memoirs II (2008).\nEgungo pentsamendu katolikoaren teologo aipagarri eta eztabaidatuenetako bat izan zen K\u00fcng, eta katolikoen zein protestanteen onespena jaso zuen, Vatikanoaren aurkakotasuna gorabehera. Tubingako Unibertsitatean Teologia Ekumenikoa irakasi zuen."}
{"id": "272824", "revid": "1545", "url": "https://eu.wikipedia.org/wiki?curid=272824", "title": "Ignaz Pleyel", "text": "Ignaz Pleyel (Ruppersthal, 1757ko ekainaren 18a - Paris, 1831ko azaroaren 14a) Austriar musikagilea, musika-argitaratzailea eta pianogilea izan zen.\nBost urtez Joseph Haydnen ikaslea izan zen. 1789. urtean Estrasburgoko kapera-maisu izendatu zuten, eta hamar urtez egon zen zeregin hartan. Garai hartan idatzi zituen musika-lan gehienak (1787-1795). Frantziako iraultzak musikan eta erlijioan sortzen zituen etenen ondorioz, Londresa jo zuen, eta arrakasta handia lortu zuen, batez ere, sinfonia kontzertanteekin eta kuartetoekin. 1795. urtean Parisen hasi zen bizitzen, eta musika argitaletxe bat sortu zuen. Hogeita hemeretzi urtean lau mila lan argitaratu zituen, batez ere Luigi Boccherini, Beethoven, Muzio Clementi, Jan Ladislav Dussek eta Haydn musikagileenak. 1807. urtean Pleyelek piano-lantegi bat zabaldu zuen Parisen, urteak igaro ahala, gero eta ospetsuago bihurtu zena. Pleyelek hogeita bederatzi sinfonia idatzi zituen, berrogeita bost kuarteto harizko musika-tresnetarako, bi biolin-kontzertu, eta sei piano-sonata, besteak beste. 1815. urtean haren seme zaharrena, Camille (1788-1855), enpresako kide bihurtu zen; piano-jotzaile bikaina zen eta administratzaile ona. Chopin adiskide mina zuen, eta Pleyel aretoan egin zuen hark Parisko aurkezpena, baita azken kontzertua ere."}
{"id": "272825", "revid": "512", "url": "https://eu.wikipedia.org/wiki?curid=272825", "title": "\u00c1lvaro de R\u00fajula", "text": "\u00c1lvaro de R\u00fajula Galard\u00f3n (Madril, Espainia, 1944) zientzialaria, ikertzailea eta fisikaria da.\nBizitza.\nFilosofia eta fisikako ikasketak bere sorterrian egin ondoren, Triestera eta Parisa joan zen bere ezagutzak sakontzera. Espainiara itzuli zelarik, ikertzaile gisa jardun zuen Espainiako Energia Nuklearreko Batzordean. Geroago, Harvard Unibertsitatera aldatu zen, eta oinarrizko partikulei \"(quark)\" buruzko ikerketak egin zituen, arrakasta handiz; hainbesteraino, bera izan zen 1970eko hamarraldian energia garaien fisikan gertaturiko iraultzaren eragileetako bat. 1978. urtean, Partikulen Fisikaren Europako Laborategian (CERN) sartu zen, eta Fisikako Nobel saridun Carlo Rubbiaren zuzendaritzapean lan egin zuen. Gaur egun, CERNeko hamar teorialari iraunkorretako bat da R\u00fajula, eta aldi berean eskolak ematen ditu Bostongo Unibertsitatean, irakasle titular gisa.\n\u00c1lvaro de R\u00fajularen proiektuen artean, aipagarriak dira gainerako partikulen masaren erantzule den Higgs bosoi partikulari buruzko ikerketa, eta Espainian partikula azeleragailu bat ezartzearen bideragarritasunari buruzko txostena. Ospe handiko ikertzailea da nazioartean, bai bere metodoen originaltasunagatik, eta baita Europako eta Amerikako aldizkari, egunkari eta liburuetan argitara emandako artikulu eta marrazkiengatik ere."}
{"id": "272826", "revid": "512", "url": "https://eu.wikipedia.org/wiki?curid=272826", "title": "Gabrielle Salvatores", "text": "Gabrielle Salvatores (Napoli, 1950eko uztailaren 30a) italiar zinema zuzendaria da.\nGaztetan, Milanera joan zen eta han Piccolo Antzokiko Arte Dramatikoko Akademian diplomatu zen. 1972an Teatro dell'Elforen sortzaileetako bat izan zen. 1981ean \"Sogno di una notte de mezza estate\" \"(Udako gau bateko ametsa)\" Shakespeareren lanaren rock musikal bat egin zuen, eta handik bi urtera lehenengo film luzea, lan hartatik abiatuta. Salvatoresen lanen gai nagusia antzerkia izan zen: ospetsu bilakatu nahi duen komiko talde baten telebista-proban oinarritzen da, esate baterako, \"Kamikazen\" lana. 1990ean, gai bera jorratu zuen \"Turn\u00e9\" lanarekin. 1991n erdietsi zuen ospea Salvatoresek, \"Mediterraneo\" lanarekin atzerriko film onenaren Oscar saria irabazi baitzuen. Lan horren ondoren, \"Portu ezkutua \"(1992) suspense-filma egin zuen, eta \"Sud \"gero (1993). 1997an, arrakasta handiko filma egin zuen, \"Nirvana\". Film horretako protagonista ordenagailuetan aditua da, eta ondorio izugarriak dituen birus bat diseinatzen du. Hortik aurrera egindako filmak hauek dira: \"Denti\" (2000), \"Amn\u00e8sia\" (2002), \"Io non ho paura\" (2003), \"Quo vadis, baby?\" (2005), \"Come Dio comanda\" (2008), \"Happy Family\" (2010), \"1960\" (2010), \"Educazione siberiana\" (2011). Antzerkian eta zineman aritzeaz gainera, Salvatoresek telebistan eta irratian lan egin du, eta bideoklipak egin ditu zenbait abeslari italiarrentzat."}
{"id": "272827", "revid": "137486", "url": "https://eu.wikipedia.org/wiki?curid=272827", "title": "Pedro Novia de Salcedo", "text": "Pedro Novia de Salcedo Casta\u00f1os (Bilbo, Bizkaia, 1790ko urtarrilaren 18a - Madril, 1865eko urtarrilaren 1a) bizkaitar politikari, hizkuntzalari eta idazlea izan zen.\nBiografia.\nBilboko San Frantzisko ikastetxean egin zituen Filosofia ikasketak. 1820an, Probintziako diputatu izendatu zuten. Handik lau urtera, Bilboko Kontsulatuko buru izan zen, eta 1825ean eta 1846an Diputatu Nagusi, o\u00f1aztarren alderdiko ordezkari. Kargu hartan izan zen bitartean, foruak kentzeko saioen kontra jardun zuen suharki, eta haren jarrerari esker bertan behera gelditu ziren saio haiek guztiak.\nBilboko alkate izan zen, eta Gorteetako diputatu eta senadore. 1851n, \"Defensa hist\u00f3rica, legislativa y econ\u00f3mica del Se\u00f1or\u00edo de Vizcaya y provincias de Alava y Guip\u00fazcoa\", hiru probintzien foruen aldeko adierazpena argitaratu zuen.\nHiztegigintzan ere aritu zen; 1838an moldatzen hasitako \"Diccionario etimol\u00f3gico del idioma\"\n\"bascongado\" liburua, 1887an, egilea hil eta gero, Tolosan Lopezek bi liburukitan argitaratu\nzuen. Novia de Salcedok Larramendiren hiztegia hartu zuen oinarri gisa, baina azalpenak, Aizkibelek \"Euskeratik Erderara biurtzeko Itztegian\" egin zuen bezala, euskaratik gaztelaniara eman zituen. Helburua, ordea, ez zuten biek berbera izan, Novia de Salcedok etimologiak aurkitu nahi baitzituen. Euskarazko hitzen zati txikienei (silabei, letrei...) esanahia eman nahi izan zien.\nOstera ere, herriarekiko loturak euskararen aldeko jarrera bultzatzen zuen. Beraren inguruan zegoen giroaren adierazle, 1864an, Gernikako Batzarretan Bizkaiko maisuek euskaraz jakin beharra tratatu zen, eta euskarazko katedra bat sortzeko komenientzia defenditu zuen. Gogoan izatekoa da, aipaturiko urte horretan Sabino Arana ez zela oraindik jaio, eta, hala eta guztiz ere, bazela abertzaletasun giro nabarmena, hizkuntza eta foruen inguruan bilbatua. Giro hori mendearen azken aldean Fidel Sagarminagak, Bilboko alkate izandakoak, fundaturiko \"Euskalerria\" elkarte foruzalean mamituko zen."}
{"id": "272829", "revid": "96586", "url": "https://eu.wikipedia.org/wiki?curid=272829", "title": "Jos\u00e9 Emilio Pacheco", "text": "Jos\u00e9 Emilio Pacheco (Mexiko Hiria, 1939ko ekainak 30 - \"ib.\", 2014ko urtarrilak 26) mexikar poeta, eleberrigile, ipuingile, itzultzaile eta kritikaria izan zen. Bere belaunaldiko Mexikoko idazle nagusietakoa izan zen. Kazetaritzako Sari Nazionala irabazi zuen 1980an. Irrealismoaren baitan kokatzen da bere poesia, baina ironia handiarekin eta umore beltzez zipriztindua. Pachecorentzat, bere garaiari buruz jarrera kritikoa izan behar du poetak, historiaren zentzuaz kezkatzen den metafisiko bat izan behar du.\nIdazlanak.\nPoesiak.\nPachecoren poesia-lanen artean, aipagarriak dira:\nNarratiba.\nNarratiban hauek ditu lanik ezagunenak:\nSariak.\nHainbat sari irabazi ditu, tartean Cervantes saria, 2009an."}
{"id": "272830", "revid": "512", "url": "https://eu.wikipedia.org/wiki?curid=272830", "title": "Masuji Ibuse", "text": "Masuji Ibuse (Fukuyama, 1898ko otsailaren 15a - Tokio, 1993ko uztailaren 10a) japoniar idazlea izan zen.\nHasieran pinturak erakarri zuen baina gero literaturaren bidea hartu zuen, Shimazakiren poesiaren eraginez. Herri xume aldagaitzaren, jende arruntaren behaketa samur eta lotsatia da bere lanaren muina, nekazariena nahiz arrantzaleena, eta askotan boteretsuek manipulatutako bizimoduetako gertakizun xumeena; horretan oinarrituta, gizartearen aldaketa deskribatzeaz gainera, japoniar ordenaren satira egin zuen, lan hauetan esate baterako: \"Sansho-u\u00f4\" (1929, \"Arrabioa\"); \"Hyomin Usaburo\" (1954-1955, \"Usaburo. Urperatze baten kronika\"), \"Honjitsu Ky\u00fbshin\" (1950, \"Gaur ez dago kontsultarik\"). Urteak aurrera joan ahala, erregimen militarra nagusitu zenean eta gerra garaian, kronika historikoak egin zituen, aurreko belaunaldiko Ogai Mori egilearen eragina nabari dutenak. \"Kuroi Ame\" (1966, \"Euri beltza\") jotzen da bere maisulantzat. Bertan, Hiroshimako eztanda nuklearretik bizirik atera zirenengan astiro-astiro heriotzak darizkion lana osatu zuen hitz ekonomia handiz; Shohei Imamura zinemagileak izen bereko filma egin zuen 1989an, nobela horretan oinarrituta. Autobiografia bat (\"Gorpuzkinak kokatzeko artea\", 1936) eta oroitzapen liburu bat (\"Iogi herria, Toyotamako auzoa\", 1981) ere idatzi ditu."}
{"id": "272831", "revid": "1545", "url": "https://eu.wikipedia.org/wiki?curid=272831", "title": "Gabriel Ramos", "text": "Gabriel Ramos Uranga (Bilbo, 1939 - \"ib.\", 1995eko abuztuaren 9a) bizkaitar pintore eta grabatzailea izan zen.\nArkitektura ikasketak Bartzelonan egin ondoren, Madrilgo San Fernando Arte Ederretako Eskolan ikasi zuen, 1965etik aurrera. Urtebete lehenago, egina zuen bere lehenengo bakarkako erakusketa, Bilbon. Grabatu ikasketak egin zituen Cuencan, eta 1972an Armintzan jarri zuen bere aurreneko grabatu-lantegia. 1986an, Marrazarri lantegi litografikoa ireki zuen, eta lan garrantzitsua egin zuen bertan, grabatuaren alorrean. 1985ean, grabatu-saileko Gure Artea saria eskuratu zuen, eta hurrengo urtean pinturari zegokiona. Urte berean eskuratu zuen, halaber, Bizkaiko Artea Grabatu eta Pintura Saria. 1980tik aurrera, kolorezko akuafortearekin hasi zen lanean, eta erakusketa ugari egin zituen hamarkada horretan, Bilboko eta Arabako Arte Ederretako Museoetan, Frankfurten HOSTOA euskal artisten kolektiboaren barruan, Baden-Badenen, Sevillan, Aachenen, Bilboko hainbat aretotan... Beiragintzan ere hasi zen, eta hark eginak dira, esaterako, Urkiolako San Antonio baselizako beirateak (1989) eta Lekeitioko Osakidetzaren eraikinekoak (1992). Bere muralak Zalla eta Lekeitioko udaletxeetan aurki daitezke. 1994an, Kalkografia Sari Nazionala eskuratu zuen, grabatzaile gisa egindako lanagatik."}
{"id": "272832", "revid": "46380", "url": "https://eu.wikipedia.org/wiki?curid=272832", "title": "Francis Collins", "text": "Francis Collins (Staunton, Virginia, 1950eko apirilaren 14a) estatubatuar sendagile eta genetista da.\nVirginiako Unibertsitatean egin zituen kimikako ikasketak, eta Yaleko Unibertsitatean eskuratu zuen fisika kimikoko doktoregoa, 1974. urtean. Urte hartan bertan medikuntza-ikasketak hasi zituen Ipar Carolinako Unibertsitatean. 1984. urtetik 1993ra hainbat ikerketaren zuzendari eta irakasle gisa jardun zuen Michigango Unibertsitatean. 1994. urtean Giza Genomaren Ikerketarako Nazio Institutuko zuzendaritza hartu zuen; kargu horretan dagoenetik, Estatu Batuek Giza Genomaren Proiektuan betetzen duten lanaren ikuskatzailea da. Garrantzi handiko lanak egin ditu gizakiei eritasunak eragiten dizkieten geneak identifikatzeko eta kokatzeko egiten ari diren ikerketetan. 1989. urtean, adibidez, fibrosi kistikoa eragiten duen genea identifikatu eta gene hori kromosoman non dagoen kokatuta aurkitu zuen Collinsek bere lankideekin; lan talde hark neurofibromatosia eta Huntingtonen gaixotasuna zein genek eragiten duen ere aurkitu zuen, geroago. 2000. urteko ekainean Collinsek iragarri zuen Giza Genomaren Proiektuak, enpresa pribatu baten laguntzarekin, giza genomaren baseen sekuentzia zehaztu duela, eta horrenbestez, giza genomaren mapa osatzeko lehen urratsa egina dela. 2001. urtean, \"Principe de Asturias saria\" irabazi zuen, eta 2009. urtean, Academia Pontificia de las Cienciaseko kide izendatu zuten, eta Askatasun domina jaso zuen."}
{"id": "272833", "revid": "20653", "url": "https://eu.wikipedia.org/wiki?curid=272833", "title": "Fernando I.a Germaniako Erromatar Inperio Santukoa", "text": "Fernando I.a Habsburgokoa (Alcal\u00e1 de Henares, Gaztelako Koroa, 1503ko martxoaren 10a - Viena, 1564ko uztailaren 25a) Austriako artxidukea (1521-1564), Bohemiako eta Hungariako erregea (1526-1564), Alemaniako erregea (1531-1564) eta, bere anaia Karlos V.ak koroa utzi ondoren, Germaniako Erromatar Inperio Santuko enperadorea (1558-1564) izan zen.\nBizitza.\nEspainian hezi zen. Karlos V.ak habsburgotarren bost estatuen jabetza aitortu zion (Wormseko Hitzarmena) eta Hego Alemania, Tirol eta Goi-Alsaziako gobernadore izan zen. Hungariako Ana Jagellonekin ezkondu zen 1521. urtean, eta Bohemia eta Hungariako errege hautatu zuten Luis II.a hil ondoren (1526), Joan Sz\u00e1polyairen ordez. Berehala aurre egin behar izan zion turkiarren erasoari (1529an setiatu zuten Viena). Budako gudua galdu (1541) eta zortzi urteko su-etena izenpetu zuen (1562). Turkiarrei zerga ordaindu eta Sz\u00e1polyai Transilvanian onartu behar izan zuen. Humanismoak bultzaturik irekia zen protestanteekin. Horretarako, Suitzako bost kantoiekin Batasun kristaua osatu (1529) eta txekiarren matxinada zapaldu bazuen ere (1547), Eliza eraberritzen eta protestanteak eta katolikoak elkarri hurbilarazten saiatu zen. Ratisbonako Batzarrean (1524) parte hartu ondoren, Trentoko Kontzilioan bere ideia eraberritzaileak ezartzen saiatu zen. Augsburgoko Bakean parte hartu zuen (1555) eta protestanteen aldeko begiramena eskaini zuen."}
{"id": "272834", "revid": "1545", "url": "https://eu.wikipedia.org/wiki?curid=272834", "title": "Fez", "text": "Fez (, ahoskatua; ) Marokoko iparraldeko hiria eta izen bereko eskualdeko hiriburua da. 946.815 biztanle ditu (2004).\nMarokoko antzinako hiriburua da.\nGeografia.\nFas ibaiak gurutzatzen ditu Fez el Bali hiri zaharra, eta Fez Jdid berria. Eraikuntza berriko hiria hego-mendebalean dago.\nHistoria.\nIdris II.ak sortu zuen Fez el Bali 809an, eta Espainiatik eta Kairuandik etorritako jendea kokatu zuen bertan. XI. mendean, Marokoko lau hiri nagusietakoa egin zuten almorabideek, eta XII-XV. mendeetan marinien hiriburu izan zen. Horiek sortu zuten Fez Jdid hiri berria, eta Andaluziatik ihes zetozen arabiarrak finkatu ziren bertan.\n1755eko azaroaren 27an, 6,5-7,0 magnitudeko lurrikara batek Fez eta Meknes hiriak suntsitu zituen, guztira 15.000 hildako inguru utziz. Horietatik 3.000 Fezen izan ziren.\n1911. urtean, gudaroste frantsesak hartu zuen Fez. 1912ko martxoan, Fezeko Hitzarmena sinatu zuen sultanak, eta Maroko frantsesen manupeko ezarri. 1912ko azaroan, Marokoko iparraldeko zati bat eman zion Frantziak Espainiari (Rif) eta beste bat hegoaldean (Ifni eta Tarfaia).\nEkonomia.\nLarrugintza, zeta eta kotoi-lanak, estalkiak, musika-tresna eta zeramikagintza dira nagusi.\nOndasun nabarmenak.\nMeskitak eta unibertsitate musulmana ditu. Bertan dago Qarawiyin izeneko meskita ospetsua, 18 ate eta 366 habe dituena."}
{"id": "272835", "revid": "28807", "url": "https://eu.wikipedia.org/wiki?curid=272835", "title": "Fes", "text": ""}
{"id": "272836", "revid": "6327", "url": "https://eu.wikipedia.org/wiki?curid=272836", "title": "Walter Guevara Arce", "text": ""}
{"id": "272838", "revid": "1545", "url": "https://eu.wikipedia.org/wiki?curid=272838", "title": "Michael Manley", "text": "Michael Manley (Kingston, Jamaika, 1924ko abenduaren 10a - 1997ko martxoaren 6a) politikaria, ekonomista eta kazetaria izan zen.\nBizitza.\nNorman W. Manley, Jamaikako Herriko Alderdi Nazionalaren (PNP) sortzaile eta lehen ministro izandakoaren semea zen. Lehenik kazetari gisa nabarmendu zen, baina PNP alderdiaren Jamaikako Langileen Batasun Nazionala sindikatuan murgildu zen ondoren, eta 1962an senatari izendatu zuten. Handik bost urtera Ordezkarien Ganberarako hautatu zuten, eta 1969an bere alderdiko buru egin zuten.\n1972an lehen ministro kargua eskuratu zuen; kargu horretan iraun zuen garaian joera sozialistako programa finkatu zuen eta Jamaika-Kuba arteko harremanak sendotzen ahalegindu zen, Estatu Batuak kontra agertu ziren arren. Manleyk egindako lanari esker, Jamaikak indarra hartu zuen bertako bauxita-meategien gaineko interesa areagotu zelako, baina ekonomia oso egoera kaskarrean zegoen eta langabezia oso handia zen, eta aurrerapen handirik lortu ez zuenez, babesa galduz joan zen. 1980ko hauteskundeetan (istilu gogorrak izan ziren hauteskunde haietan) bere kargutik kendu zuten, baina 1989an berriro iritsi zen agintera, PNP bere alderdiak gehiengoa lortu zuelarik Legebiltzarrerako hauteskundeetan. Azkenik, osasun-arazoak zirela eta, 1992an bertan behera utzi behar izan zuen bere kargua."}
{"id": "272839", "revid": "58701", "url": "https://eu.wikipedia.org/wiki?curid=272839", "title": "Mercedes Salisachs", "text": "Mercedes Salisachs Roviralta (Bartzelona, 1916ko irailaren 18a - Bartzelona, 2014ko maiatzaren 8a) espainiar eleberrigilea izan zen. \"A. Dan \"eta \"Mar\u00eda Ec\u00edn \"ezizenak erabili izan zituen.\nIkasketak moja-komentu batean eta merkataritza-eskola batean egin zituen. Aldizkari, egunkari, irrati eta telebistan aritu zen lanean. Hainbat literatura-saritako epaile izan zen, eta hitzaldi ugari eman zituen. Bere lanak Frantzia, Portugal, Ingalaterra, Estatu Batuak, Suedia, Alemania, Finlandia eta Italian argitaratu dira, itzulita. Besteak beste, Bartzelona Hiriko Saria eman zioten 1956an, Planeta Saria 1975ean, Bilboko Bankuko Zilarrezko Arrosa domina 1976an, Sevillako Ateneo saria 1983an, eta Fernando Lara saria (2004). Salisachsen eleberrietan abstrakzioa da nagusi, eta sentimenduen erretratuen gainetik daude satira eta ironia. Idatzi dituen eleberrien artean aipagarriak dira: \"Primera ma\u00f1ana, \u00faltima ma\u00f1ana\" (1954, \"Lehenengo goiza, azken goiza\"); \"Carretera intermedia\" (1955, \"Bitarteko errepidea\"); \"Una mujer llega al pueblo\" (1957, \"Emakume bat hirira iristen da\"); \"El declive y la cuesta\" (1966, \"Malda eta aldapa\"); \"La \u00faltima aventura\" (1967, \"Azken abentura\"); \"La sinfon\u00eda de las moscas\" (1982, \"Eulien sinfonia\"); \"La danza de los salmones\" (1985, \"Salmoien dantza\"); \"El secreto de las flores\" (1997, \"Loreen sekretua\"), \"La voz del \u00e1rbol\" (1998, \"Zuhaitzaren ahotsa\"), \"El \u00faltimo laberinto\" (2004) eta \"\"Goodbye, Espa\u00f1a\" (2009)."}
{"id": "272840", "revid": "116965", "url": "https://eu.wikipedia.org/wiki?curid=272840", "title": "Boris Shakhlin", "text": "Boris Anfijanovitx Shakhlin (; Ishim, Ukraina, Sobietar Batasuna, 1932 - Kiev, Ukraina, 2008) gimnasta izan zen. Shakhlinek bere karreran zehar Olinpiar Jokoetako hiru edizioetan beste edozein gizonezko atletek baino domina gehiago eskuratu zituen, hamahiru domina, horietako zazpi urrezkoak. Eta Olinpiar Jokoak ez ezik munduko 14 txapelketa ere irabazi zituen.\nBizitza.\n12 urterekin umezurtz gelditu zen eta harrezkero aiton-amonekin hezi zen. Ospe handiko gimnasta izatera iritsi zen, eta kazetariek \"Boris Burdin\" ezizena ezarri zioten. 1956an Melbournen urrezko bi domina eskuratu zituen, horietako bat zaldi arkudunean, eta zortzigarren gelditu zen sailkapen nagusian. 1969an garaipena lortu zuen berriro arkudun zaldian, eta barra paraleloetan ere domina lortu zuen; urrezko bi haiez gainera, zilarrezko beste bi domina eskuratu zituen. Azken Olinpiar Jokoak 1964koak izan zituen, Tokion. 32 urte zituen ordurako, eta urrezko domina bakarra lortu zuen arren, sailkapen nagusian hirugarren gelditzea lortu zuen.\nTokioko jokoen ondoren kirolari profesional gisa jarraitu zuen, harik eta 1966an, Dortmundeko munduko txapelketan, huts egin eta erretiroa hartu zuen arte.\nGimnastika profesionaletik erretiratu ondoren Ukrainako Gimnasiako Federazioko lehendakari izendatu zuten."}
{"id": "272841", "revid": "512", "url": "https://eu.wikipedia.org/wiki?curid=272841", "title": "Jimmy Smith (musikaria)", "text": "Jimmy Smith (Norristown, Pennsylvania, AEB, 1925eko edo 1928ko abenduaren 8a - Scottsdale, Arizona, AEB, 2005eko otsailaren 8a) estatubatuar jazz-jotzailea izan zen.\nBiografia.\nPiano- eta baxu-ikasketak egin zituen 1948-1950 bitartean, eta 1951n organo elektrikoa jotzen hasi zen. Handik lau urtera, 1955ean, hirukotea osatu zuen eta debut ospetsua egin zuten 1956an New Yorkeko jazz-areto batean.\n1956tik 1963ra jazz klasikoko zenbait disko eman zituen argitara, Blue Note disko etxearekin. Disko batzuetan jazz-taldeko buru gisa parte hartu zuen, eta beste batzuetan hainbat musika-jotzaile ospetsurekin (Lee Morgan, Kenny Burrell, Art Blakey, Lou Donaldson, Jackie McLean, Stanley Turrentine) egindako \"jam session\"ak bildu zituen.\nSmith da Estatu Batuetako jazz-musikako organo-jotzaile handienetakoa; izan ere, Smithek iraultza eragin zuen jazz-musikaren baitan organoa jotzeko zuen tankera bereziarekin. Teklatuak jotzeko modua eta pedalaren erabilera berrizalea zabaldu zituen. Doinu-aberastasun handia lortu zuen, ordu arte organoarekin ez bezalakoa, eta eragin handia izan du harrezkeroko jazzeko organo jotzaileetan.\nBestalde, hainbat lan idatzi zituen, adibidez \"The Sermon, Back at the Chicken Shack, Open House, Plain Talk\", etab. 1964an Grammy saria irabazi zuen \"The Cat \"lanarengatik. 1990eko hamarraldian zenbait emanaldi eta bira egin zituen. 2001 urtean, Smithek hainbat zuzeneko ekitaldi eta kontzertu eman zituen."}
{"id": "272842", "revid": "336", "url": "https://eu.wikipedia.org/wiki?curid=272842", "title": "Javier Solana", "text": "Javier Solana Madariaga (Madril, Espainia, -) espainiar politikaria da.\nIpar Atlantikoko Itunaren Erakundeko idazkari nagusia izan da.\nBiografia.\nFisika-ikasketak egin zituen, Madrileko Unibertsitate Complutensean, 1964an. Urte hartan bertan Espainiako Langile Alderdi Sozialistako (PSOE) kide egin zen, eta Zientzia Ikerkuntzako Kontseilu Gorenean eta Estatu Batuetan egon zen ikasketak sakontzen. 1971tik aurrera alderdiaren ordezkaria izan zen Madrileko Koordinazio Demokratikoa izeneko plataforma antifrankistan. 1975ean Madrileko Unibertsitate Complutensean hasi zen lanean fisikako irakasle gisa.\n1977-1996 bitartean Espainiako Diputatu Kongresuko kide izan zen. 1982an, PSOEk hauteskundeak irabazi zituenean, gobernuko lehendakari berriak, Felipe Gonz\u00e1lezek, Kultura-ministro izendatu zuen, eta 1985ean gobernuko bozeramaile. 1988an Hezkuntza- eta Zientzia-ministro izendatu zuten. Lau urte geroago, Francisco Fern\u00e1ndez Ord\u00f3\u00f1ezen heriotzaren ondoren, Gonz\u00e1lez lehendakariak Kanpo Arazoetako ministerioa eskuratu zion.\n1995ean NATOko idazkari nagusi hautatu zuten. 1997ko maiatzean garrantzi handiko akordioa lortu zuen Errusiarekin, Sobietar Batasun ohiko herrialdeei NATOko kide izateko aukera onartzen zielako. Hitzarmen hori \"gerra hotzaren\" amaieratzat har daiteke. NATOko idazkari nagusia izan 1999. urtera arte, eta 1999tik 2009ra Europar Batasuneko atzerriari eta segurtasunari buruzko politika bateratuko goi-ordezkari eta EUFORreko komandante-buru."}
{"id": "272843", "revid": "28807", "url": "https://eu.wikipedia.org/wiki?curid=272843", "title": "Javier Solana Madariaga", "text": ""}
{"id": "272844", "revid": "512", "url": "https://eu.wikipedia.org/wiki?curid=272844", "title": "Tontsura", "text": "Tontsura zenbait erlijiotako sarrera-ospakizuna da, egoera berri batera igarotzen denari ilea moztea eskatzen diona. Eliza katolikoak eta ekialdeko eliza ortodoxoak erabili izan du erritu hori, kide batek bere burua Jainkoari eskaini nahi izan dionean. Eliza katolikoak 1973 arte erabili zuen, orduan utzi baitzuen indarrik gabe Paulo VI.a aita santuak. Ekialdeko eliza ortodoxoan irakurlea apaiz egiten denean erabiltzen da. Ekialdeko eliza batzuetan erritua monasterioko bizitzan onartua izateko ospakizunean egiten da. Noizkoa duen jatorria ez da garbi, baina antzinako kristauek bazuten ohitura hori, beharbada greziarrengandik eta semitengandik hartua, haiek ere jainkoei eskaintzen baitzizkieten ile-matazak. Budismoan, apaiz egiteko eta lekaime egiteko erabiltzen da. Birmanian eta Thailandian mutikoak zortzi urte inguru dituztenean, monasteriora joaten dira egunak edo hilabeteak han igarotzera, eta ilea moztea dute ospakizun nagusietako bat. Hinduismoan, hasierako erritua da, eta egoera-aldaketak adierazteko ere erabili izan da; bi urte inguru dituzten haurrei ilea mozten zaie, burugainean motots bat utzita, sakramentu baten gisako balioa du, eta lehenengo haurtzarotik bigarren aldira igarotzea adierazten du."}
{"id": "272845", "revid": "336", "url": "https://eu.wikipedia.org/wiki?curid=272845", "title": "Roman Cie\u015blewicz", "text": "Roman Cie\u015blewicz' (Lviv, - Paris, ) ukrainar margolaria izan zen. Pintura Krakoviako arte ederretako eskolan ikasi zuen. Varsovian kartelen joera berrien ordezkari bihurtu zen. 1960-1963 urteen bitartean \"Ty i Ja\" (\"Zu eta ni\"), Poloniako kultura aldizkariko zuzendari izan zen, eta horretarako azalak diseinatu zituen 1975. urtera arte. Bere garaiko beste hainbat artistek bezala, herrialdeko bertako eta nazioarteko azoketarako standak prestatu zituen. 1963an Parisa joan zen eta marrazkilari eta zuzendari artistiko gisa aritu zen lanean. \"Elle \"eta\"Vogue \"aldizkarietarako lan egin zuen. Erakusketetako katalogo asko egin zituen, eta egunkarien eta liburu-sailen itxura aldatu zuen. 1985. urtetik aurrera arte grafikoetako irakasle izan zen Parisen. Publizitatearen alorrean egindako lanarekin batera, argazki-muntaiak egin zituen (\"Klima aldaketa, \"200 argazki inguruko saila). Bestalde, dekoratzaile eta eszenografo-lanak ere egin zituen, Iraultzaren bigarren mendeurrenean, 1989an. 1987an Parisen antolatu zuen \"Pas de nouvelles, bonnes nouvelles \"erakusketan espazioan urrunak ziren gertaeren irudiak era bortitzean hurbiltzen zituen. Ildo beretik aipatu behar dira \"Kamikaze no 1\" (1976) eta \"Kamikaze 2 \"(1991), berri izugarriak ematen dituzten aldizkariak."}
{"id": "272846", "revid": "1545", "url": "https://eu.wikipedia.org/wiki?curid=272846", "title": "Olivares konde-dukea", "text": "Gaspar de Guzm\u00e1n y Pimentel Ribera y Velasco de Tovar (Erroma, 1587ko urtarrilaren 6a - Toro, 1645eko uztailaren 22a), gehienean Olivares konde-dukea deitua, espainiar noble eta politikaria izan zen. Filipe IV.a Espainiakoaren begikoa izan zen.\nBizitza.\nHaren anaia nagusia hil zenean, gortera joan zen, eta han Filipe printzearen, ondoren errege izango zenaren, adiskide egin zen. Filipe IV.ak aginpidea lortu zuenean, Gaspar de Guzm\u00e1nen eskuetan utzi zuen gobernua, eta hark oso gobernu gogorra ezarri zuen. Aurreko agintaldiko pertsona garrantzizko guztiak baztertu zituen, aginpidea eskuratzeko orduan bere kontra inor ez izateko. Erresumako barne-politikaren eta ekonomiaren antolaketa aldatu nahi zituen, eta horretarako \"La Uni\u00f3n de Armas\" sortu zuen: harekin zergen sailkapena erreinuko lurralde guztietan berdina izango zen. Ekonomia-politika horren ondorioz, Kataluniako eta Portugalgo matxinadak gertatu ziren (1640).\nKanpo-politikan ez zuen luzatu izan nahi Herbehere Batuekin izenpeturik zegoen 12 urteko su-etena, eta horrek Probintzia Batuen burujabetasuna eragin zuen. Hogeita Hamar Urteko Gerran eta gero Frantziaren kontrako gerran sartu zen, eta horrela Espainiako monarkiak bost fronte desberdinetan borrokatu behar izan zuen (Flandrian, Frantzian, Germaniako Inperioan, Katalunian eta Portugalen). Azkenean, 1643an erregeak kargutik kendu behar izan zuen, eta Luis Mendez de Haro jarri zuen haren lekuan. Bazterturik hil zen."}
{"id": "272848", "revid": "28807", "url": "https://eu.wikipedia.org/wiki?curid=272848", "title": "Gaspar de Guzm\u00e1n y Pimentel", "text": ""}
{"id": "272849", "revid": "105290", "url": "https://eu.wikipedia.org/wiki?curid=272849", "title": "Zikladeak", "text": "Zikladeak edo Ziklade uharteak () Egeo itsasoko Greziako uhartedia da. 2.572 km2 ditu, eta 112.615 biztanle (2001). Hiriburua Ermoupoli da (Syros uhartea). Hogeita hamar bat uhartek osatua da; haietatik garrantzitsuenak hauek dira: Amorgos, Andros, Delos, Ios, Kea, Kimolos, Kithnos, Milos, Mikonos, Naxos (uhartea), Paros, Santorini (Thera), Serifos, Sifnos, Syros, Tinos, Sikinos, Anafi, Kimolos, Antiparos, Folegandros. Uharteak itsaspeko mendietako gailurrak dira. Izena Delos uharte sakratuaren inguruan moldatzen duten zirkulu-itxuratik datorkie (\"kyklos\"). Ekoizpen nagusiak hauek dira: ardoa, tabakoa, fruituak, mineralak, marmola. XX. mendean uhartedia bizkor husten ari zen, harik eta turismoa garatu zen arte.\nHistoria.\nAntzinatean Brontze Aroko kultura-gunea izan zen, (K.a. 3000 urte). Zikladeetako kultura Kretakoa eta Mizenaskoa baino ehunka urte lehenago garatu zen; hilobien eta akropolien arkitektura, harrizko eskulturak eta eskultura horien forma geometrikoa dira haren ezaugarri nagusiak. Uhartediaren nagusitasuna itsasoan, bertako metal- eta harri-baliabideetan oinarritua, nabaria izan zen, harik eta kretarren aurrean makurtu behar izan zuten arte. K.a. 479an Atenasko Itsas Konfederazioan sartu ziren. Gero Bizantzioren mende egon ziren, eta 1204an Veneziako dukerri bihurtu ziren. 1566an turkiarrek beretu zuten."}
{"id": "272850", "revid": "512", "url": "https://eu.wikipedia.org/wiki?curid=272850", "title": "Isaias Afewerki", "text": "Isaias Afewerki edo Afwerki (tigrinyeraz: \u12a2\u1233\u12ed\u12eb\u1235 \u12a3\u1348\u12c8\u122d\u1242; Asmara, Eritrea, 1946ko otsailaren 2a) eritrear gerrillari eta buruzagi politikoa da. Eritreako presidentea 1993ko maiatzaren 24tik.\nBizitza.\n1966an, 20 urte zituela, lotu zitzaion Afewerki Eritrea Etiopiatik askatzeko borrokari. Addis Abebako Unibertsitatean ikasten hasia zen, baina ikasketak utzi, eta Eritrearen Askapenerako Frontean (EAF) sartu zen. Txinara bidali zuten gero, trebatzera, eta handik itzultzean, eskualde baten ardura eman zioten. 1970ean, zatiketa gertatu zen EAF barruan. Afewerki Eritrearen Askapenerako Herri Frontean (EAHF) kokatu zen, eta guda-unitate baten agintaritza eman zioten.\n1977an, EAHFren idazkari nagusiaren ordezko izendatu zuten, eta, hamar urte geroago, idazkari nagusi. 21 urte Etiopiaren aurkako gerrillan aritu ondoren, Afewerki armada garaile baten buru zela sartu zen Asmaran, Eritreako hiriburuan. 1991n behin-behineko gobernu baten buru hautatu zuten; gobernu hark Eritrearen etorkizuna erabakitzeko erreferenduma antolatu behar zuen bi urteko epean. Nahiz eta bera independentzia osoaren aldeko izan, Afewerkik ez zuen erabat baztertu konfederazio bat egitea Etiopiarekin, herri horren mendean baitzen egona Eritrea 1952az gero. 1993ko erreferendumean, Eritreak Etiopiatik bereiztea erabaki zuen, eta Isaias Afewerki izendatu zuten estatu jaioberriaren lehendakari."}
{"id": "272851", "revid": "28807", "url": "https://eu.wikipedia.org/wiki?curid=272851", "title": "Issayas Afewerke", "text": ""}
{"id": "272852", "revid": "28807", "url": "https://eu.wikipedia.org/wiki?curid=272852", "title": "Isaias Afwerki", "text": ""}
{"id": "272853", "revid": "59723", "url": "https://eu.wikipedia.org/wiki?curid=272853", "title": "B\u1ea3o \u0110\u1ea1i", "text": "B\u1ea3o \u0110\u1ea1i, Nguy\u1ec5n Ph\u00fac V\u0129nh Th\u1ee5y jaioa, (Hu\u1ebf, Frantziar Indotxina, - Paris, Frantzia, ) Vietnamgo azken enperadorea izan zen, 1925etik 1945era bitartean. 1925ean Kh\u1ea3i \u0110\u1ecbnh bere aita hil zelarik, enperadore-titulua heredatu zuen. Hala ere, 1932ra arte Frantzian segitu zuen ikasketak egiten. Hurrengo urtean bertan, bere agintea eskuratu nahiz, lehen ministroaren kargua kendu zuen, eta bera geratu zen enperadore. Hasieran herriarekin bateraturik nahi izan zuen gobernatu: monarkia konstituzionala eta mandarin-sistema aldarrikatu zituen, eta justizia eta irakaskuntza eraberritu nahi izan zituen. Hala ere, Frantziaren administrazio kolonialari men egin zion. 1945ean, japoniarrek Vietnam hartu zutelarik, Frantziarekiko itunak eten eta Asiako Sortalde Handiaren alde azaldu zen. Ho Chi Minhek errepublika aldarrikatu zuenean, bere kargua utzi eta Hong Kongera alde egin zuen. 1948an Frantziak Vietnamen burujabetasuna onetsi zuenean, gobernua antolatu nahi izan zuen berriro, baina huts eginik, Frantziara erretiratu zen, bere titulua galdu gabe, hala ere. 1954an, Estatu Batuetako gobernuak hala eskaturik, Ngo Dinh Diem gobernuburu izendatu zuten. Hark, 1955eko erreferendumean, monarkia ezabatu zuen. Orduz geroztik, Bao-Dai Frantzian bizi izan zen, erbesteraturik, eta 1997an hil zen, Nizatik gertu."}
{"id": "272854", "revid": "512", "url": "https://eu.wikipedia.org/wiki?curid=272854", "title": "Carlo Maria Giulini", "text": "Carlo Maria Giulini (Barletta, 1914ko maiatzaren 9a - Brescia, 2005eko ekainaren 14a) italiar orkestra eta opera-zuzendaria izan zen.\nTxikitan biolineko ikasketak egin zituen, eta 1930. urtean Erromara aldatu zen. Harrezkero, biola ikasten jardun zuen, eta konposizioko ikasketak egin zituen, orobat, \"Accademia di Santa Cecilia\"n. 1934. urtean Teatro Augustoko orkestran sartu zen, 1944an egin zuen debuta, eta 1953. urtea bitartean irrati estataletako zenbait orkestraren zuzendari izan zen Erroman eta Milanen. Urte hartan, 1953an, Milango La Scala antzokiko orkestraren zuzendari nagusi izendatu zuten, eta handik bi urtera Erromako operako antzokian hasi zen lanean. Bai Milanen eta bai Erroman zinemako zenbait ekoizpenetan parte hartu zuen Giulinik, Franco Zeffirelli eta Luchino Visconti zuzendariekin eta Maria Callas greziar sopranoarekin besteak beste. Bere karreran zehar errepertorio sinfoniko eta liriko zabala interpretatu zuen, baina azken urteetan orkestra zuzendaritzan espezializatu zen, opera-zuzendaritzan baino gehiago. 1968. urtean Chicagoko Orkestra Filarmonikoaren zuzendari gonbidatu nagusi izendatu zuten, eta 1978az gero Los Angelesko Orkestra Filarmonikoaren zuzendari nagusi izan zen. 1984an utzi zuen kargu hura, baina zuzendaritza-lanetan jarraitu zuen handik aurrera."}
{"id": "272855", "revid": "90523", "url": "https://eu.wikipedia.org/wiki?curid=272855", "title": "Antonio Gonz\u00e1lez Gonz\u00e1lez", "text": "Antonio Gonz\u00e1lez Gonz\u00e1lez (Santa Cruz Tenerifekoa, Kanariak, Espainia, 1917ko urriaren 27a - La Laguna, Kanariak, Espainia, 2002ko urriaren 11) espainiar biokimikaria izan zen.\nBiografia.\nLa Lagunako Unibertsitatean egin zituen kimikako ikasketak. Zientzia kimikoetako doktorea eta La Laguna Unibertsitatean kimika organikoko katedraduna zen. 1946an La Lagunako kimika organikoko eta biokimikako katedradun gisa ari zela Kanarietako landareetan agertzen diren gai elkartu naturalak ikertzen hasi zen. Garrantzi handiko ondorioak atera zituen, baina eten egin zituen bere lanak eta Cambridgeko Unibertsitateko laborategian lanean jardun zuen.\nEspainiara itzuli ondoren La Lagunako zientzien fakultateko dekano izendatu zuten, eta kargu horretan aritu zen 1957. urtera arte. 1963an errektore kargua eskuratu zuen. Gonz\u00e1lezen lan nagusiak kimika bio-organikoaren alorrekoak dira, batez ere, landareetatik eta itsasoko izakietatik ateratzen diren gaiei dagozkienak, eta lan horren baitan bereziki azpimarratzeko ekarpen bat hautatzekotan hamalau hezurdura karbonatu berriren aurkikuntza aipa daiteke. Lan horren berri jasotzen dute Espainian eta atzerrian argitara emandako bostehun lan baino gehiagok eta mundu guztian zehar eman zituen hitzaldiek.\nGonz\u00e1lezek hainbat sari irabazi zituen, besteak beste, Asturiasko Printzea Saria, 1986. urtean."}
{"id": "272857", "revid": "96586", "url": "https://eu.wikipedia.org/wiki?curid=272857", "title": "Tove Jansson", "text": "Tove Jansson (Helsinki, Finlandia, 1914ko abuztuaren 9a - Helsinki, 2001eko ekainaren 27a) suedierazko idazlea eta ilustratzailea izan zen.\nBiografia.\nFinlandiako gutxiengo suediarraren komunitatea jaion zen Tove Jansson. Aita, Viktor Bernhard Jansson, eskultorea izan zen, Signe Hammarsten-Jansson, deisenatzaile eta ilustratzailea. Bere bi anaia gazteagoak Per Olov eta Lars Jansson sorkuntzara dedikatu ziren, bata argazkilari eta Lars marrazkilari bere arreba bezala.\nHelsinki eta Stockholm hirietan marrazkia eta pintura ikasi ondoren, 1945 arte egunkari batzuetan eta besteetan lan egin zuen ilustratzaile eta karikaturagile gisa. \nPintore gisa, Janssonek kalitatezko postinpresionismo batekin hasi zen 19440ko hamarkadan baina abstrakzio apurtzailera eboluzionatu zuen. Bere lehen garaiko pinturetatik bere autoerretratuak nabarmentzen dira, enigmatikoak eta sakonera psikologiko handikoak. Bere lan plastikoa 21. mendean ere ikus daiteke Helsinkin, eraikin publikoetarako zein negozio pribatuetarako egin zituen muraletako batzuetan.\nMumindarrak.\n1940ko hamarkadaren amaieran liburuak idazten eta ilustratzen hasi zen, batez ere, hamaika liburutan kaleratu zuen Mumindarrei buruzko bere saila. Aipagarrienak dira: \"Kometaren etorrera\" (1946), \"Mumin familia\" (1949), \"Aita Muminen oroitzapenak\" (1950), \"Troll-en negua\" (1957). Mumindarrak idazleak asmatutako troll familia bat dira; haiek eta gainerako izaki txikiak itsasoaren eta mendien arteko ibar batean dagoen etxe urdin biribilean bizi dira.\nEgileak haurrentzat idatzi zituen istorio horiek, baina hazteak berekin dakartzan aurkikuntzak eta galerak eta horrelako gaiak darabiltzanez, heldu askoren interesa ere piztu zuten. Suediako eta Japoniako zenbait telebista enpresak bere pertsonaietan oinarritutako marrazki bizidunak egin zituztelarik, asko zabaldu zen bere ospea. Ipuin horiek 20 hizkuntza baino gehiagotara itzuli dira, baina idazle finlandiarrak gauza gehiago ere idatzi ditu, besteak beste, 1968an argitaratu ziren bere oroitzapenak, eta narrazio laburren bilduma bat, \"Docksk\u00e5pet\" (1978).\nMumindarren abenturek balio unibertsalak dituzte ardatz, hala nola maitasuna eta adiskidetasuna, eta Tove Janssonek bizitza xumea, modernitatetik aldendua eta lurrari atxikia nahi duela islatzen dute. Mumindarrek bizitza gozatzen dute eta lurra lantzen eta beren xalotasunaren ondorioz proiektu zoroak garatzen dituzte. Arazoei aurre egiteko, xalotasuna eta justiziaren oinarrizko zentzua nahasten dituzte. Baina, batez ere, enpatia handiarekin.\nMumindarren tirak, irakurketa dibertigarria izateaz gain, guztiz indarrean dauden balio aurrerakoiak dituzten istorioen multzoa dira, desberdintasuna, autoonarpena eta elkarbizitzaren oinarrizko balioak ospatzen dituztenak.\nBizitza pertsonala.\nTove Janssonen irudia inspiratzailea da bere bizitza pertsonalaren alderdiengatik ere, batez ere bere sexualitateak izan zuen askatasunagatik. Emakumezkoekin harreman ezagunak izan zituen, Janssonek behin baino gehiagotan adierazi zuen ezin zela erabat lesbianatzat hartu, gizonekin harremanak izaten jarraitu baitzuen, bisexualitatearen kontzeptua hain zabalduta ez zegoen garai batean.\n1945ean, gerraosteko euforiaren eta Helsinkiko eta Parisko giro buhame eta artistikoen erdian, Janssonek harremana hasi zuen gizonezko diputatu ezkondu batekin (Atos Wirtanen), baina handik gutxira Vivica Bandler antzerki-zuzendaria ezagutu zuen (hau ere ezkondua zegoen) bere lehen maitale femeninoa izango zena. Aurrerago Tuulikki Pietil\u00e4 emakumezko artista izan zen bere bikotea, hil arte berarekin bizi izan zena. Pietilarekin zuen harremana ez zuen artistak inoiz ezkutatu, eta bikote gisa agerpen publikoak egin zituzten, non eta 1971ra arte homosexualitatea legez kanpokoa izan zen herrialdean, Finlandean. Homosexualitatea Finlandian ikusarazteko inportantea izan zen Jansson, nahiz eta ez zen inoiz aktibista bat izan. Hala ere, beti defendatu zuen askatasuna bizitzako alderdi guztietan, askatasun afektiboa eta sexuala barne, garaiko gizarte-konbentzioak edo aurreiritziak alde batera utzita. \nBizitzan oinarriturako filma.\nZaida Bergrothek zuzendutako Tove (2020) biopic zinematografikoa artistaren bizitza du ardatz. Alma P\u00f6ysti aktoreak hezurmamitu zuen Jansson, II. Mundu Gerra amaitu zenetik Mumindarren tirekin izandako arrakasta arte, tartean Bandler eta Piettil\u00e4 maitaleekin izandako harremanak agertzen direlarik."}
{"id": "272858", "revid": "28807", "url": "https://eu.wikipedia.org/wiki?curid=272858", "title": "Tove Marika Jansson", "text": ""}
{"id": "272859", "revid": "512", "url": "https://eu.wikipedia.org/wiki?curid=272859", "title": "Jaime Garc\u00eda Terr\u00e9s", "text": "Jaime Garc\u00eda Terr\u00e9s (Mexiko Hiria, 1924 - \"ibidem\", ) mexikar idazlea izan zen. Zuzenbide-ikasketak egin zituen Mexikoko Unibertsitatean, eta Erdi Aroko estetika eta filosofiakoak Frantzian. Grezian itzultzaile eta enbaxadore izan zen, eta intelektual gisa, kulturari buruzko interesa sustatzen saiatu zen. Zenbait literatura aldizkariren zuzendari izan zen: \"M\u00e9xico en el Arte, Revista de la Universidad de M\u00e9xico, La Gaceta del Fondo de Cultura\" eta \"Biblioteca de M\u00e9xico\". Halaber, Fondo de Cultura Econ\u00f3mica argitaletxeko zuzendari izan zen.\nObra nagusiak, poesia-arloan: \"Las provincias del aire\" (1956, \"Aireko probintziak\"), \"Los reinos combatientes\" (1962, \"Erreinu borrokalariak\"), \"Todo lo m\u00e1s por decir\" (1971,\" Esateko daukadan guztia\"), \"Corre la voz\" (1980,\" Zurrumurrua dabil\"), \"Las manchas de sol. Poes\u00eda 1956-1987\" (1987, \"Eguzki orbanak. 1956-1987 bitarteko poesia\"), \"Parte de vida\" (1988, \"Bizitza zatia\"); eta saiakeran, \"Sobre la responsabilidad del escritor\" (1949, \"Idazlearen erantzukizunaz\"), \"La feria de los d\u00edas\" (1953, \"Egunen feria\"), \"Reloj de Atenas\" (1977, \"Atenasko erlojua\"), \"Poes\u00eda y alquimia: los tres reinos de Gilberto Owen\" (1980, \"Poesia eta alkimia: Giberto Owenen hiru erreinuak\") eta \"El teatro de los acontecimientos\" (1988, \"Gertakarien antzerkia\")."}
{"id": "272860", "revid": "46380", "url": "https://eu.wikipedia.org/wiki?curid=272860", "title": "Juli\u00e1n Garc\u00eda Valverde", "text": "Juli\u00e1n Garc\u00eda Valverde (Madril, Espainia, 1946ko martxoaren 20a -) espainiar politikari eta ekonomista da.\nBiografia.\nEkonomia-ikasketak egin zituen, eta Espainiako Administrazioan sartu zen: Estatuko Ekonomisten Taldeko teknikaria izan zen 1976-1982 bitartean, batez ere industria- eta energia-alorreko enpresetan. Bere alderdiak, Alderdi Sozialistak, 1982an hauteskundeak irabazi ondoren, Industriako Institutu Nazionaleko presidenteorde izendatu zuten, eta Europako Ekonomia Erkidegoan sartzeko beharrezko ziren industria-birmoldaketetan parte hartu zuen (Mediterraneoko Labe Garaiak, ontzigintza...). 1985ean RENFEren presidente hautatu zuten.\n1991n, Gobernu berria osatzean, Felipe Gonz\u00e1lez presidenteak Osasun-ministerioko buru izendatu zuen, bertako finantza-arazoak konpontzeko asmotan, baina urte hartan bertan, RENFEko lursail batzuen salmenten irregulartasunaren arazoa argitara atera, eta 1992an Espainiako Diputatuen Kongresuan agertu behar izan zuen, azalpenak ematera. Lursailen esleipen-moduak argi geratu ez ziren arren, eta Gobernuko presidentearen babesa izan arren, urte hartan bertan dimisioa eman zuen, hedabideen presioa zela-eta. Espainiako gobernuak Londresko Enbaxadako merkataritza gaietarako aditu izendatu zuen.\n2006an Madrileko Auzitegi Probintzialak RENFEko auzian errugabetzat jo zuen."}
{"id": "272862", "revid": "512", "url": "https://eu.wikipedia.org/wiki?curid=272862", "title": "Idrissa Ouedraogo", "text": "Idrissa Ouedraogo (Banfora, Volta Garaia, 1954ko urtarrilaren 21a - Uagadugu, 2018ko otsailaren 18a) Burkina Fasoko zinema-zuzendaria izan zen.\nBiografia.\nAfrikako Zinemagintza Ikaskuntzetarako Institutuan egin zituen ikasketak, eta Parisa joan zen gero, ikasketak sakontzera. Frantzian telebistarako dokumental asko egin zuen hasieran, bere ikuste-estilo berezia leuntzeko balio izan ziotenak. Genero- eta narrazio-forma desberdinak saiatzea atsegin bazaio ere, bere film luzeen gai nagusia bidaia izaten da, hala bidaia fisikoa (herritik hirira, \"Samba Traore\" edo \"Kini &amp; Adams\" filmetan bezala) nola metaforikoa (afrikarren barne-odisea tradizioan eta kulturan zehar, \"Tilai\" filmean bezala). Bere filmetako estetika preziosista eta Afrikaz ematen duen ikuspegi nostalgiko exotikoa direla eta, eztabaida handiak sortu dira Ouedraogoren ikuspegia gaitzesten dutenen (europartzat jotzen dutelako) eta defendatzen dutenen artean (miseriatik ateratzeko eta irudi eta hots perfektutasuna bilatzeko ahaleginagatik). Bere filmak nazioarteko jaialdi inportantenetan lehiatu dira, arrakasta handiz: \"Yaaba\" eta \"Talai\" filmek, adibidez, Kritikaren Saria eta Epaimahaiaren Sari Nagusia irabazi zuten 1989. eta 1990. urteetan; \"Samba Traore\"k Zilarrezko Hartza irabazi zuen Berlinen, 1992an; eta \"Le Cri de Couer\"ek, Veneziako Mostran parte hartu zuen, 1994an."}
{"id": "272863", "revid": "336", "url": "https://eu.wikipedia.org/wiki?curid=272863", "title": "Jean-Guy Pilon", "text": "Jean-Guy Pilon (Saint-Polycarpe, Quebec, - 2021eko apirilaren 28a) quebectar olerkari eta eleberrigilea izan zen. Zuzenbide-ikasketak egin zituen Montrealgo Unibertsitatean, eta han eskuratu zuen lizentzia. Ondoren \u00c9ditions de l\u00b4Hexagone eta \u00c9ditions de l\u00b4Actuelle argitaletxeetan lan egin zuen, eta 1958. urtean \"Recontre Internationale Qu\u00e9b\u00e9coise des \u00c9crivains\" kultura-foruma antolatu zuen Gaston Miron eta Louis Portugaisekin. 1959. urtean \"Libert\u00e9\" aldizkaria sortu zuen, Andr\u00e9 Belleau, Jacques Godbout, Gilles H\u00e9nault eta Fernand Ouellettekin batera. Hurrengo urtetik aurrera Kanada Irratiko kultura-saioen arduraduna izan zen. Pilonek hainbat sari lortu zituen bere karreran zehar, besteak beste Province de Qu\u00e9becena (1955), David saria (1956) etab. Bere olerkietan nabarmena da Alain Grandbois eta Ren\u00e9 Charren eragina. Hauek dira bere olerki lan nagusiak:\" Les clo\u00eetres de l\u00b4\u00e9t\u00e9\" (1955, \"Udako kanpandorreak\"), \"La fianc\u00e9e du matin\" (1953, \"Goizaren andregaia\"),\" L\u00b4homme et le jour\" (1957, \"Gizona eta eguna\"),\" La mouette et le large\" (1960, \"Kaioa itsas barruan\"), \"Pour saluer une ville\" (1963, \"Hiri bat agurtzeko\"), \"Comme eau retenue: po\u00e8mes 1954-1963\" (1968 \"Ur geldia bezala: poemak 1954-1963\") bilduma. Pilonen lan aipagarria da, orobat, \"Solange\" (1965) eleberria."}
{"id": "272864", "revid": "336", "url": "https://eu.wikipedia.org/wiki?curid=272864", "title": "Muriel Spark", "text": "Muriel Spark (Edinburgo, Eskozia, 1918ko otsailaren 1a - 2006ko apirilaren 13a) ingelesezko idazlea izan zen.\nBizitza.\nItaliako judu familia batekoa zen jatorriz, eta Erroman eman zuen bere bizitza ia osoa. Bere eleberriak bizitza modernoari buruzko iruzkin ironikoak eta satirikoak dira, katolizismoaren ikuspegitik eginak (1954. urtean katolizismora bihurtu zen); ongiaren eta gaizkiaren arazoa haren obra askotan agertzen den kezka da. Hegoafrikara bidaiatu zuen eta zenbait urte egin zituen Rhodesian. 1938an S. O. Sparkekin ezkondu zen, eta harengandik bereizi zenean, 1944an, Ingalaterra itzuli zen. Kanpo Arazoetako ministerioan lan egin zuen, nazismoaren aurkako propaganda sailean.\nLanik aipagarrienak: \"Kontsolatzaileak\" (1957); \"Memento Mori\" (1959); \"Pekham Ryeko balada\" (1960); \"Baliabide urriko andere\u00f1oak\" (1963); \"Mandelbaumeko atea\" (1965). Bere eleberri ospetsuena, baina, \"Jean Brodieren lehen urratsak\" (1961) da: Edinburgoko irakasle xelebre baten historia da, ikasle baten ikuspegitik begiratuta. Obra antzerkirako eta zinemarako moldatu zen, arrakasta handiz. Azkeneko lanak:\" Ibai ondoko berotegia\" (1973); \"Lurralde eskubideak\" (1979); \"Alfer hutsa\" (1981); \"Arazo bakarra \"(1984). Ipuin-bilduma bat ere argitaratu zuen, \"Muriel Sparken kontakizunak\" (1985), eta poesia- eta literatura-kritika zenbait."}
{"id": "272865", "revid": "46380", "url": "https://eu.wikipedia.org/wiki?curid=272865", "title": "Daniel Sueiro", "text": "Daniel Sueiro (Ribasar, Coru\u00f1a, 1931 - Madril, 1986) espainiar eleberrigilea izan zen.\nBiografia.\nLege-ikasketak egin zituen eta kazetari gisa jardun zuen. 1958. urtean eman zuen bere burua idazle gisa ezagutzera, \"La rebusca y otras desgracias\" ipuin-bildumarekin eta \"La carpa\" eleberriarekin. \"Los conspiradores\" (1964, \"Konspiratzaileak\") eleberriarekin Literaturako Sari Nazionala irabazi zuen.\nObra.\nEspainiako gerra ondoko narratiba probintzianoaren mugak gainditzeko gaitasuna erakutsi zuen bere hurrengo lanetan: \"La criba\" (1961, \"Bahea\"), Madrilgo kazetaritzari buruzko eleberri soziala; \"Toda la semana\" (1964, \"Aste osoa\"); \"Estos son tus hermanos\" (1965, \"Hauek dira zure anaiak\"), erbesteratu baten itzulerari buruzkoa; \"La noche caliente\" (1965, \"Gau beroa\"); \"Corte de la corteza\" (1969, \"Azalaren ebaketa\"), mendebaldeko zibilizazioaren deskribapen beldurgarria; \"Solo de moto\" (1967, \"Moto soloa\"), zientzia fikziozkoa. Bestalde, zinema eta telebistarako gidoiak ere idatzi zituen: \"El arte de matar\" (1958, \"Hiltzearen artea\"), \"Historia del franquismo o La flota roja\" (1983, \"Frankismoaren historia edo flota gorria\"). Beste zenbait lan aipagarri: \"El cuidado de las manos\" (1974, \"Eskuak nola zaindu\"); \"Servicio de navaja\" (1977, \"Labana zerbitzua\"); \"Balada de Manzanares\" (1987, \"Manzanaresko balada\")."}
{"id": "272866", "revid": "1545", "url": "https://eu.wikipedia.org/wiki?curid=272866", "title": "Liv Ullman", "text": ""}
{"id": "272867", "revid": "512", "url": "https://eu.wikipedia.org/wiki?curid=272867", "title": "John Vincent Atanasoff", "text": "John Vincent Atanasoff (Hamilton, New York, 1903ko urriaren 4a - 1995eko ekainaren 15a) estatubatuar fisikaria izan zen. Elektronika digitalaren erabileran aitzindaria eta ENIAC lehen ordenagailu elektroniko digitalaren gurasoetako bat.\nBiografia.\n1927-1942 bitartean irakaslea izan zen Iowa State Collegen, eta 1939an bere laguntzaile Clifford E. Berryrekin batera, hilabete gutxi batzuetan, erabilera orokorreko makina txiki baten eredua egin zuen. ABC izena eman zioten (Atanasoff-Berry Computer). 1939an hasi ziren ordenagailua bera egiten, eta 1942an Bushen analizagailu diferentziala (garai hartako ordenagailu analogiko zehatzena) baino 100 aldiz zehatzagoa zela frogatu baldin bazen ere, Bigarren Mundu Gerraren eraginez bertan behera utzi zen proiektua.\nAtanasoffek bere diseinuan oraindik ere gaur egungo ordenagailu modernoetan erabiltzen diren zenbait elementu erabili zituen: kondentsadoreak (memoria RAM askok erabiltzen dute prozesu hori), edota aritmetika bitarra. Elektronika digitala erabiltzen zuen lehen ordenagailua, ENIAC, aurkeztu zenean ez zen aitortu Anatasoffekiko zuen zorra, eta 1967an Sperry Rand Corporationek auzitara eraman zuen Honeywell Inc., ordenagailu hori aspaldiagoko ABCren diseinuan oinarritzen zela argudiaturik. 1973an baliorik gabe utzi ziren ENIACen patenteak."}
{"id": "272868", "revid": "1519", "url": "https://eu.wikipedia.org/wiki?curid=272868", "title": "Hermann von Helmholtz", "text": "Hermann von Helmholtz (Potsdam, Alemania, 1821eko abuztuaren 31 - Charlottenburg, Alemania, 1894 irailaren 8a) fisikaria eta fisiologoa izan zen.\nBizitza.\nPotsdamen sendagile militar izan zen (1843), eta gero anatomia eta fisiologia irakasten jardun zuen K\u00f6nisbergen (1849), Bonnen (1855) eta Heidelbergen (1858). Azkenik, fisikako irakasle izan zen Berlinen, 1871. urtetik aurrera. 1847an argitaratu zuen txosten batean, energiaren iraupenaren hastapena azaltzearekin batera, fenomeno fisikoak energia-motaren aldaketa besterik ez direla frogatu zuen. Energia potentzialaren kontzeptua azaldu eta energiaren iraupen-hastapena aldarrikatu zuen. Helmholtzen zientzia-ekarpenak hainbat alorretara hedatu ziren: elektrizitatea, dinamika, optika, akustika, etab.\n1858an isurkarietako zurrunbiloen legeak azaldu zituen. Hotsen tinbrea elkarrekiko harmonikoen bidez definitu zuen (1862). Argiaren barreiadura aztertu zuen (1875), eta alor horretako lanak garrantzi handikoak ziren Lorentzen elektroien teoria moldatzerakoan. Difrakzioak mikroskopioan zuen eragina ere ikertu zuen. Geometria sailean, berriz, zientzia horren alderdi enpirikoari buruzko liburu bat idatzi zuen (1868). Fisiologiaren alorrean, ikustezko eta entzutezko sentipenak aztertu zituen, nerbio-bulkaden abiadurari dagokiona batez ere.\nEragina.\n1960ko hamarkadan, Eibarko ingeniari batzuek Helmholtz enpresa sortu zuten Eibarren organo elektronikoak egiteko, eta fisikariaren omenez aukeratu zuten izena. Organoez gain, telebistak ere egin zituzten."}
{"id": "272869", "revid": "28807", "url": "https://eu.wikipedia.org/wiki?curid=272869", "title": "Hermann Ludwig Ferdinand von Helmholtz", "text": ""}
{"id": "272871", "revid": "336", "url": "https://eu.wikipedia.org/wiki?curid=272871", "title": "Mario Monicelli", "text": "Mario Monicelli (Viareggio, Toskana, 1915eko maiatzaren 16a - Erroma, 2010eko azaroaren 29a) zinema zuzendari eta gidoigile italiarra izan zen.\nBiografia.\nHirurogei urtean berrogeita hamar film baino gehiago egin zituen, eta ospe handia lortu zuen mundu osoan. Monicelliren umoreak lotura estua zuen errealitatearekin, gosearekin, gaizki dagoenarekin.\nLehenengo filma 1935ean egin zuen, \"I ragazzi della via Pal\". Ondoren, hamalau urtez hainbat zinemagile ospetsuren laguntzaile izan zen, Augusto Geninarena besteak beste. 1950eko hamarkadan hainbat filmetako ekoizle izan zen: \"Poliziak eta lapurrak\" (1951), \"Toto eta Karolina\" (1955). \"Gerra Handia\" (1959) lanean, munduko lehenengo gatazka handia erakusten du, bere bizitza salbatu behar duen gizakiaren ikuspegitik. 1963an \"Kamaradak\" egin zuen, Turingo langile-mugimendua gogoratzen duen lana. \"Brancaleone gudarostea\" (1966) eta \"Brancaleone gurutzadetara doa\" (1970) lanen ondoren, Monicellik arrakasta handia lortu zuen bere umorearen alderdi krudela indartu zuenean: \"Guk koronelak nahi ditugu\" (1973), \"Caro Michele\" (1976), \"Burges txiki-txiki bat\" (1977) eta \"Munstro berriak\" (1977). Pasolinik edo Federico Fellinik adinako ospea izan ez bazuen ere, Monicelli garrantzi handiko zinemagilea izan zen Italiako zinemagintzan.\n2010eko azaroaren 29an bere buruaz beste egin zuen, Erromako San Giovanni ospitaleko leiho batetik behera salto eginda ."}
{"id": "272872", "revid": "58701", "url": "https://eu.wikipedia.org/wiki?curid=272872", "title": "Paloma D\u00edaz-Mas", "text": "Paloma D\u00edaz-Mas (Madril, 1954ko maiatzaren 9a) Gasteizen bizi den madrildar idazlea da.\nBiografia.\nKazetaritzan lizentziatu eta Filologian doktore egin ondoren, hizkuntza eta literatura sefardian espezializatu zen, eta kultura horri buruzko lan ugari egin eta argitaratu ditu. Bere lehenengo lana 1973an argitaratu zuen \"Biograf\u00edas de genios, traidores, sabios y suicidas, seg\u00fan antiguos documentos\", eta orduz geroztik argitara eman dituen lanik gehienek sari garrantzitsuak eskuratu dituzte: Rojas Zorrilla antzerki-lan laburren saria \"La informante\"rekin 1983an; Herralde eleberri sariko finalista \"El rapto del Santo Grial\"ekin 1984an; C\u00e1ceres eleberri saria 1985ean \"Tras las huellas de Artorius\"ekin; Saiakera sari nazionaleko finalista 1986an \"Los sefard\u00edes: historia, lengua y cultura\" saiakerarekin; Narratiba sari nazionaleko finalista 1987an \"Nuestro Milenio\" ipuin-bildumarekin; \"Los jud\u00edos\" saiakera 1992an; Herralde sariaren irabazle \"El Sue\u00f1o de Venecia \"eleberriarekin; \"Una ciudad llamada Eugenio\" eleberria 1992an. 2000. urtean, Eusko Jaurlaritzak ematen duen Euskadi Literatura saria eskuratu zuen, gaztelaniazko narratibari zegokion atalean, 1999ko \"La tierra f\u00e9rtil\" nobelarekin. Ipuinak (\"La visita del Comendador\", 2008) eta saiakerak (\"La construcci\u00f3n de una escritora\", 2003) ere idatzi ditu. Euskal Herriko Unibertsitateko Gasteizko campusean irakasle izan da, eta gaur egun, Madrileko Instituto de la Lengua Espa\u00f1ola del Consejo Superior de Investigaciones Cient\u00edficaseko (CSIC) ikertzaile titularra da."}
{"id": "272873", "revid": "56334", "url": "https://eu.wikipedia.org/wiki?curid=272873", "title": "Odd Hassel", "text": "Odd Hassel (Christiania, egun Oslo, 1897ko maiatzaren 17a - \"ibidem\", 1981eko maiatzaren 11a) norvegiar kimikaria izan zen. Osloko Unibertsitatean gradua lortu ondoren, Alemaniara joan zen 1922an, eta Munich eta Berlineko unibertsitateetan ere aritu zen. 1925ean Osloko Unibertsitatera itzuli zen, eskolak ematera, eta 1934-1964 bitartean unibertsitate horretako kimika saileko zuzendari izan zen. Kimikako Nobel Saria jaso zuen 1969an, Derek Bartonekin batera, erreakzio kimikoak eta molekulen hiru dimentsioko itxura lotzen zituen ikerketengatik. Lan hori garrantzi handikoa izan zen atomoak molekulan nola dauden antolatuta jakiteko, eta antolaketa horrek kimika portaeran duen eragina ezagutzeko. 1930etik aurrera molekulen egitura aztertzen hasi zen, batez ere \"cyclohexane\"rena. Hasselek elektroi-difrakzioa eta gisa horretako teknikak erabili zituen horretarako: teknika horren bidez zientzialariek elektroi sorta bat igaroarazten dute gai batean zehar, eta gaiaren egitura atomikoa aztertzen dute, gaian zehar igaroarazitako sortan gertatu diren aldaketen arabera. Hasselek \"cyclohexane\"rekin lotutako gaien egitura zehaztu zuen, eta molekula horien balizko \"konformazioak\" (antolaketa espazioan) argitu zituen. 1934an \"Kristallchemie\" (\"Kristal kimika\") argitaratu zuen."}
{"id": "272874", "revid": "512", "url": "https://eu.wikipedia.org/wiki?curid=272874", "title": "\u00c9ric Tabarly", "text": "\u00c9ric Tabarly (Nantes, 1931ko uztailaren 24a - 1998ko ekainaren 12an Irlandako itsasoan desagertua) Bretainiako itsasgizona izan zen.\nItsas Eskolan ingeniari ikasketak egin zituen eta teniente izan zen itsas armadan (1966). 1964-1971 urteen bitartean Gazteria eta Kirolen ministro izan zen. 1982an fragatako kapitain izendatu zuten, 1988an itsasontziko kapitain eta 1990ean Itsas Akademian sartu zen. Hainbat bidaia egin zituen \"Pen Duick\" ontziarekin; horien artean aipagarria da Plymouth-Newport bidea, hogeita zazpi egunetan bakar-bakarrik egin zuena. 1976an bide hori bera hogeita hiru egunetan egin zuen. Ozeano Barea zeharkatzeko bidaian txapeldun izan zen 1969an, eta Los Angeles-Tahiti bidaian ere garaile izan zen 1972an. Munduko birako lehiaketan parte hartu zuen 1974an. 1968an trimaran bat eraiki zuen: Pen Duick IV. 1980an abiadura-errekorra eskuratu zuen, hamar egun eta hamalau minututan zeharkatu baitzuen Atlantikoa. Itsasoan egin zituen bidaietan oinarrituta hainbat lan idatzi zituen: \"Victoire en solitaire\" (1964, \"Bakarkako garaipena\"), \"De Pen Duick en Pen Duick\" (1970), \"Du Tour du monde \u00e0 la Transat \"(1976, \"Munduko biratik Transtera\"), \"Histoire d\u00b4un record ou l\u00b4Atlantique en 10 jours\" (1981, \"Errekor baten historia edo Atlantikoa 10 egunetan\") eta \"Pen Duick \"(1990)."}
{"id": "272875", "revid": "58701", "url": "https://eu.wikipedia.org/wiki?curid=272875", "title": "Andr\u00e9s Amor\u00f3s", "text": "Andr\u00e9s Amor\u00f3s Guardiola (Valentzia, 1941eko otsailaren 15a) espainiar saiakeragile eta literatura kritikaria da.\nBiografia.\nFilologia erromanikoan doktore eta hizkuntza eta literaturako katedraduna. Madrilgo Unibertsitate Complutenseko letretako fakultatean espainiar literatura irakasten eta literatura-kritikak argitaratzen ditu aldizkari garrantzitsuetan.\n1973an Literatura Kritikaren Sari Nazionala bereganatu zuen, 1978an Espainiako Errege Akademiaren Fastenrath saria eta 1980an Saiakeraren Sari Nazionala. Bere saiakera ezagunen artean aipagarriak dira: \"Gaur egungo nobelagintza. Sarrera\" (1966, hiru argitaraldi izan dituena), \"Eugenio d\u00b4Ors, literatura kritikoa\" (1971), \"Ramon P\u00e9rez de Ayalaren nobelagintza intelektuala\" (1972), \"Clar\u00edn eta La Regenta\" (1984), \"Zezenak eta kultura\" (1987), etab.\nAntzerkigintzari dagokionez, \"Liztorra\" izeneko \"Don Juan Tenorio\"ren bertsio bat idatzi zuen 1985ean, eta abuztuan Elxen antzeztu ohi den \"Elxeko misterioa\" Erdi Aroko eliz antzerki lanean ere parte hartzen du urtero. 1996an, Simeon Estilitaren elezaharra oinarritzat harturik, bere lehen saioa egin zuen eleberrigintzan. Zezenzalea eta zezenketa-literaturan jakituna, S\u00e1nchez Mej\u00edas toreatzaile eta olerkariari buruzko aditua da, eta ikerketa horien ondorioz \"Ignacio S\u00e1nchez Mej\u00edas\" liburua argitaratu zuen 1998an.\nKomisario-lanak egin ditu antzerki- eta literatura-gaietako erakusketetan: \"Caricaturas teatrales de Fresno\"; \"Ramos Carri\u00f3n y la zarzuela\"; \"Clar\u00edn y la Regenta\"; \" Francisco Ayala\"; \"Letras de Espa\u00f1a\"; \"La vuelta al mundo en 80 libros\" y \"Manuel Machado, poeta modernista\". Gaur egun, esRadioko \"M\u00fasica y Letra\" programa zuzentzen du.\nKultura Valentziarreko Errege Akademiako ohorezko kidea izateaz gain, 2000-2004 urteen artean Arte Eszenikoen eta Musikaren Institutu Nazionaleko zuzendaria izan zen."}
{"id": "272878", "revid": "96586", "url": "https://eu.wikipedia.org/wiki?curid=272878", "title": "Jon Bagues", "text": "Jon Bagues Erriondo (Errenteria, Gipuzkoa, 1955eko ekainaren 15a) gipuzkoar musikaria da. Musikaren Historian doktorea eta artxibozaina da ikasketaz.1979an, Eusko Ikaskuntzaren Musika Sailaren eraketan parte hartu zuen eta bertako buru izan zen 1990 eta 1996 urteen artean, zenbait Koadernoetako aleak koordinatu zituen garai hartan. Hogei urtez (2000-2020), Eresbil \u2013 Musikaren Euskal Artxiboa zuzendu zuen. Musika kulturaren animatzaile eta sustatzaile gisa nabarmendu da bere ibilbide osoan zehar. \nEuskal Herriko musika-ondarea bildu, kontserbatu eta zabaltzeko sortu zen Musikaste jaialdiko zuzendaria ere bada. 1985ean Pe\u00f1aflorida Kapera sortu zuen, antzinako musika ikertu eta zabaltzeko. Musika-irakasle gisa ibilbide oparoa egin du, aholkulari izan da hainbat musika-erakunderena eta euskal musika zabaltzeko lan nabarmena egin du hedabideetan.\nIbilbidea.\nMusika ikasketak egin zituen Donostia, Bartzelona eta Madrilgo Kontserbatorioetan, eta Filosofia eta Letrak ikasketak ere egin zituen, Donostian eta Bartzelonako Unibertsitate Autonomoan, Musikaren Historia arloan. Prestakuntza Donostiako, Bartzelonako eta Madrilgo kontserbatorioetan osatu zuen. Espainiako Liburutegi Nazionalean Artxibistika eta Dokumentazioan espezializatu zen.\n1979an, Eusko Ikaskuntzaren Musika Atalaren sorreran parte hartu zuen. Eusko Ikaskuntzak 1990 eta 1996 bitartean izan zuen buru, eta zenbait argitalpen koordinatu zituen. Hogei urtez (2000-2020), Eresbil \u2013 Musikaren Euskal Artxiboa zuzendu zuen.\nAntzinako musikan espezializatua den Pe\u00f1aflorida Kaperaren sortzailea izan zen 1985ean, eta egungo zuzendaria da. Bartzelonan, Josep Ricart i Matas Musikologia Institutuarekin lan egin zuen, Kataluniako artxiboen katalogazio-lanetan. 1976 eta 1977an Santiago eta Granadako Nazioarteko Ikastaroetan esku hartu zuen, eta 1982-1983an Artxibo eta Dokumentazioan espezializatu zen Madrilen.\n1990ean eskuratu zuen doktoregoa Bartzelonako Unibertsitate Autonomoan, \"La m\u00fasica en la Real Sociedad Bascongada de los Amigos de los Pa\u00eds\" izenburuko tesiarekin (euskaraz: \"Musika Euskalerriaren Adiskideen Elkartean\"). Espainiako musikologia Elkartean (Sociedad Espa\u00f1ola de Musicolog\u00eda) eta Euskalerriaren Adiskideen Elkarteetako kidea da. Bestalde, Nazioarteko Musika Liburutegien Elkartearen barne dagoen Asociaci\u00f3n Espa\u00f1ola de Documentaci\u00f3n Musicaleko lehen lehendakaria izan da.\nEuskal Musikagileen Artxiboko (Eresbil) artxibozain teknikoen burua izan zen erretreta hartu arte. 1978. urteaz geroztik Eusko Ikaskuntzaren Musika Saileko kide izan da. Sail horretako lehendakaria izan zen 1989 eta 1990ean, eta 1993tik 1996ra arte. \nArgitalpenak.\nLiburuak.\nLiburu hauek argitaratu ditu:\nArtikuluak.\nBesteak beste bi artikulu hauek argitaratu ditu euskaraz:"}
{"id": "272879", "revid": "6327", "url": "https://eu.wikipedia.org/wiki?curid=272879", "title": "Jon Bag\u00fc\u00e9s Erriondo", "text": ""}
{"id": "272880", "revid": "336", "url": "https://eu.wikipedia.org/wiki?curid=272880", "title": "James Callaghan", "text": "Leonard James Callaghan, Callaghan Cardiffeko baroia, (Portsmouth, 1912ko martxoaren 27a - Ringmer, Ekialdeko Sussex, 2005eko martxoaren 26a) britainiar politikaria izan zen. Langile-familia batean sortu zen, eta gazterik, 17 urte zituela, hasi zen lanean administrazio publikoan. 1936an buru-belarri ekin zion sindikalgintzari. Bigarren Mundu Gerran, britainiar itsas armadan aritu zen, eta hori amaitzean heldu zion politikagintzari, Alderdi Laboristan betiere. 1945ean diputatu hautatu zuten Galesen, eta 1951 arte hainbat kargu izan zituen garraio-ministerioan. Harold Wilson laboristaren agintaldian hasi zen Callaghanen etengabeko gorako bidea: Finantza-ministro izan zen 1964-67 bitartean, dimititu egin behar izan bazuen ere, Erresuma Batuaren egoera ekonomiko eskasa zela-eta. Hurrengo agintaldian (1974-76) Atzerri-ministro izan zen. Alderdi Laboristaren buru hautatu zuten 1976an, Harold Wilsonen ordez, eta, horren ondorioz, Lehen ministro kargua ere bereganatu zuen. Britainiar ekonomiaren egoera txarrak, sindikatuek bultzatutako grebek eta Alderdi Kontserbadorearen oposizio gogorrak gobernuaren gainbehera eragin zuten, eta zentsura-mozio bat zela medio 1979an agintea galdu zuen. Margaret Thatcher kontserbadoreak bereganatu zuen Lehen ministro kargua. 1980an utzi egin zuen Callaghanek Alderdi Laboristaren idazkaritza nagusia."}
{"id": "272881", "revid": "9073917", "url": "https://eu.wikipedia.org/wiki?curid=272881", "title": "Kopla zaharrak", "text": "Kopla zaharrak ahozko euskal literaturako moldea da, bertso berrietatik bereizteko hala izendatzen dena. Kopla zaharrak erabiltzen dira, batez ere, eskeko ibilaldi gauezkoetan (Eguberri, Urteberri, Santa Ageda, Inauteri, San Juanetan). Gaur egun kopla asko eta asko buruz kantatzen badira ere, lehen aldiz kantatu zirenean, bat-batean sortuak izan ziren seguruenik.\nDiskurtso poetikoaren antolakuntzari dagokionez, badira desberdintasunak bertso berrien aldean. Kopla zaharretan pentsamendua ibiltariagoa da, berez, eta antolakuntza zatikakoagoa; koplatik koplarako lotura etenagoa da, beraz. Eten hori ez da kopla artekoa bakarrik, ez bada kopla barrukoa ere, lehenengo eta bigarren zatiaren artean. Kopla bakoitzak lau bertso-lerro ditu, oro har, eta bigarrenaren azkenak edo puntuak eta laugarrenarenak bat datoz erriman. Lehen bi lerroek ideia poetiko bat azaltzen dute, izaditik hartua, maiz; eta azken biek, berriz, xelebrekeriaren bat era prosaikoago batean azaldua. Koplaren esanahia bera, azken bi lerroetan dator, eta lehen zatiaren funtzioa bigarrena indartzea da, kontraste baten bidez, itxuraz zerikusi zuzenik ez badu ere bigarrenarekin. Hortik, sarri, lotura falta hori; itxuraz soilik, ordea, zeren loturaren bat izaten baita.\nKopla zaharrak beste zenbait generotan agertzen dira, nahiz baladetan (\"Bereterretxen khantorian\", adibidez), nahiz kantu lirikoetan (\"Eijerra zira maitia\" kantuan, adibidez). Gizarte-ospakizunetan leku handia bete izan dute; kopla oraindik ere bizirik dago eske-bertsoetan, eta trikitiko kantuetan ere kopla izan ohi da egiturarik erabiliena. Trikiti-koplak gehienetan lehen zati sinbolikoa galdu egiten du eta bertsolaritzaren eredura hurbiltzen da; gainera, bihurkarien teknika gehitzen zaio, eta teknika hori da trikitiaren ezaugarririk nabariena; erantzun eitea hartzen du, eta ironia, umorea eta zipoa izan ohi dira trikitiko koplen ezaugarri nagusiak.\nEzaugarriak.\nKopla bakoitza lau bertsolerrok osatzen duten ahalpia da, zeinaren edukia bi zatitan banatua dagoen.\nLehen zatia, atal sinbolikoa eta poetikoa da, zeinak izadiari edota naturari buruzko erreferentziak egiten dituen. Atal estetikoa edota poetikoa da, nahiz eta ez dituen hitz arrotzak erabiltzen, hizkuntza herrikoia baizik. Maiz, lehen zati honen edukiak ez du zerikusirik izaten bigarren zatian esango denarekin, bere funtzio nagusia, esango den horrekin nolabaiteko kontrastea sortzea izan ohi delarik. Hori dela eta, askotan bi atalen artean inkoherentzia sumatu ohi da. \nHonakoak izan ohi dira aipatzen diren elementu eta hitzak:\nZati honetan elipsia nagusitzen da, aditzena batez ere, bizkortasuna eta iradokitzaile izatea bilatzen duelarik.\nBigarren zatia, epifonema bat izan ohi da; gaiarekin zerikusia duen mezua agertzen duen atala, lehena baino nahitakoago izaten da, normalean amodioa, eskakizunak, ospakizunak edota agurrak izan ohi direlarik ideia nagusiak. Hizkera ere, ez da lehen zatikoa bezain estetikoa, hizkuntza herrikoi eta baldarragoa erabiltzen duelarik askotan\nAditzari dagokionez, indikatiboan edo subjuntiboan agertzen dira gehienetan.\nMetrika.\nKopla zaharrek 4 lerro dituzten normalean: lehen biak 8 silabakoak eta errimadunak izan ohi dira, hirugarrena, 10 silabakoa eta errimarik gabea, eta laugarren lerroa, 8 silabakoa eta errimaduna berriro ere \u2192 8A, 8A, 10B, 8A."}
{"id": "272882", "revid": "512", "url": "https://eu.wikipedia.org/wiki?curid=272882", "title": "John Milnor", "text": "John Willard Milnor (Orange, New Jersey, AEB, 1931ko otsailaren 20a) estatubatuar matematikaria da.\nBizitza.\nLehenengo ikasketak Princetongo Unibertsitatean egin zituen, eta 1951n jaso zuen titulua. Graduatu ondoren, Princetonen hasi zen ikerlanean, eta 1953an, doktoregoko ikasketak bukatu baino lehen, irakasle hartu zuten. Tesia, \"Isotopy of Links\" (\"Loturen isotopia\"), Ralph Foxen zuzendaritzapean egin zuen, eta 1954an aurkeztu zuen. 1962an Henry Putmanen katedra eskuratu zuen Princetongo Unibertsitatean. Zazpi dimentsioko esfera batek estruktura diferentzial ugari izan ditzakeela da Milnorren aurkikuntzarik garrantzitsuena, eta horri esker arlo berriak sortu zituen topologia diferentzialean.\n1950eko hamarkadan Milnorrek topologia aljebraikoa landu zuen, eta gaur egun batez ere dinamikan dihardu. Bere lanari esker ohore asko jaso du: 1962ko Stockholmeko Nazioarteko Kongresuan Fields domina jaso zuen; Zientzietako Domina Nazionala (1967) eta Leroy P. Steele sariaren hiru modalitateak jaso ditu 1982, 2004 eta 2011n.\nBestalde, Zientzietako Akademia Nazionaleko kidea da, Amerikako Arte eta Zientzietako Akademiakoa eta Amerikako Filosofia Elkartekoa. 1962tik aurrera \"Annals of Mathematics\" aldizkariko zuzendari izan zen, eta 1988az gero New Yorkeko Estatuko Unibertsitatean lan egiten zuen."}
{"id": "272883", "revid": "28807", "url": "https://eu.wikipedia.org/wiki?curid=272883", "title": "John Willard Milnor", "text": ""}
{"id": "272884", "revid": "512", "url": "https://eu.wikipedia.org/wiki?curid=272884", "title": "Carl Rogers", "text": "Carl Ransom Rogers (Illinois, Ameriketako Estatu Batuak, 1902ko urtarrilaren 8a - 1987ko otsailaren 4a) psikologoa eta apaiza izan zen. New Yorkeko Union Theological Seminaryn graduatu eta ordenatu zen. Ondoren psikologia klinikoko ikasketak egin, eta doktoregoa eskuratu zuen Columbiako Unibertsitatean. Psikologo gisa lan egin zuen Haurren kontrako Ankerkeriaren Prebentziorako Elkartean, haurren orientazio sailean, Rochesterren. Irakasle ere izan zen zenbait unibertsitatetan, eta Pertsonen Ikerketarako Zentroa sortu zuen bere lankideekin.\nBezeroarengan oinarrituriko terapiaren alde egon zen; Rogersen ustez, norberari buruzko iritzia funtsezko aldagaia da izaeraren antolaketan, eta sentimenak argitzea eta onartzea ezinbestekoa, berriz, psikoterapian. Rogersen iritzian, terapeutak den bezala agertu behar du, antzezpenik eta itxurarik egin gabe, eta enpatia eta bezeroaren arazoak ulertzeko gaitasuna izan behar du. Nor bere buruaren kontzeptuaz gainera, nor bere buruaren kontzeptu ideala du gizabanakoak, Rogersen ustez, izan nahi duen hori edo bere ustez izan beharko litzatekeen hori da, hain zuzen ere, kontzeptu ideala. Rogersek garrantzi handiko ekarpenak egin zituen psikoterapian, baina norbere buruari buruzko bere teoriak oso zailak dira ebaluatzen. Psikoterapiaren inguruko zenbait lan argitaratu zituen.\nTeoria Humanista.\nCarl Rogersek, aipatu bezala, hainbat teoria eta ekarpen bultzatu zituen, baina horietatik, garrantzitsuenetarikoa teoria humanista da. Abraham Maslowrekin batera, Rogerse pertsona bakoitzaren hazkundean zentratu zen, eta Teoria Humanistaren bidez, \"self\"a ulertzen lagundu zuen.\nRogerse indibiduo bakoitzaren erabakietan zentratzen da, eta bere teoriaren aburuz, biologia ez da determinista. Horrez gain, bakoitzak pertsona hobeezina izatera heltzeko duen autodeterminazioa nabarbentzen du.\nPsikologo horren ustez, gizakia aktibo eta sortzailea da. Gainera, gaurkotasunean bizi dela, eta gaur egun ematen diren erlazioei subjektiboki erantzuten diela nabarmentzen du.\nHori guztiarekin eta gizakian zentratutako terapiaz geroztik, izaeraren garapenaren teoria formatu zuen.\nIzaeraren Garapenaren Teoria.\nRogersen ustetan, autokontzeptua izaeraren garapenerako funtsezko ezaugarria da. Gainera, hurrengoa asko nabarmentzen du; gizakiak bere bizitzako hiru aldetan oreka aurkitzeko helburua du. Aipatutako hiru alde horiek autoestima, autoirudia eta \"ni\" ideala. Hiru alde horiek ondo elkartuta egotea lortzen bada auto-eguneraketa sortuko da, baina alde horiek egon ezean, auto-eguneraketa ezinezkoa izango da.\nRogersek dionenez, oinarrizko auto-eguneraketa bat lortzean apurka-apurka hitu aldeak gehiago teilakatuz edo elkartuz joango dira. Horrela, hori garatuko duen pertsonak bere bizitzarekin poztasuna lortuko du.\nPsikologoaren arabera, auto-eguneraketari dagokionez, pertsona bakoitzaren izaera bakarra da, oso izaera gutxi daude patroi berdina jarraitzen dutenak.\nHezkuntza ikaslearengan zentratuta.\nRogersek helduekin egindako terapia hezkuntza eremura eraman zuen, ikaslean zentratutako hezkuntza garatzeko.\nHorren inguruan, bost hipotesi garatu zituen:"}
{"id": "272885", "revid": "20653", "url": "https://eu.wikipedia.org/wiki?curid=272885", "title": "Juan Bautista Aguirre", "text": "Juan Bautista Aguirre y Carbo (Daule, egungo Ekuador, 1725eko apirilaren 11 - Tivoli, egungo Italia, 1786ko ekainak 15) Amerika kolonialeko idazle eta poeta nabarmena izan zen. Hispanoamerikako eta Ekuadorreko poesiaren aitzindaritzat jotzen da.\nBiografia.\nCarlos Aguirre Ponce de Sol\u00eds milizianoen kapitainaren eta Teresa Carbo Cerezoren, biak Guayaquilekoak, semea zen. Quitoko San Luis Colegio Seminarioan ikasi zuen, eta han bizi izan zen hogeita hamar urtez, ia bere bizitzaren erdia. 1758an Jesusen Lagundian sartu zen.\nQuiton irakatsi zuen San Gregorio Magnoko Unibertsitatean, jesulagunak 1767an Hispanoamerikatik kanporatu zituzten arte. Urte horretako abuztuaren 20an, Guayaquil-etik irten zen Faenzara, Italiara, Quitoko jesulagunentzako konfinamendu lekura.\nItalian zegoeneko, Ravenako jesulagunen komentuko superior eta Ferrarako ikastolako erretore izan zen. Klement XIV.a aita santuak jesuiten agindua 1773an deuseztatu ondoren, Erroman ezarri zuen bere bizilekua Pio VI.aren pontifikatuaren pean. Tivoliko apezpikuaren lagun zen, Gregorio Bamaba Chiaramonti monsinorea, etorkizuneko Pio VII.a. \nLiteratura- eta erlijio-lana.\nJuan Bautista Agirrek erlijio idazle gisa oratoria erlijiosoa landu zuen, eta filosofo gisa bertso ugari idatzi zituen, erlijio-olerki eta moraletatik hasi eta maitasun motakoetara, askotan mitologikoak diren gai zabal bati erantzuten diotenak. Bere poesia orduko gongoriarrean oso ainguratuta dago. \nJuan Bautista Agirrek, gero Ekuador izango zenaren lehen poeta koloniala izan arren, ezezaguna eta denbora askoan gutxietsi zuten 1918an Gonzalo Zaldumbide intelektual ekuadortarrak merezitako lekura itzuli zuen arte \"Un Gran poeta guayaquile\u00f1o del S.XVIII, el Padre Juan Bautista Aguirre\" izenburuko artikuluaren bidez.\nBere produkzio gehiena ez zen 1937an, bere \"Versos castellanos, obras juveniles, miscel\u00e1neas\" aurkitu ziren arte, eta horien artean \"Breve dise\u00f1o de las ciudades de Guayaquil y Quito\" hamarrenetako epistola nabarmentzen da. \nGaur egun Erakunde batek bere izena darama.\nJuan Bautista Aguirre Hezkuntza Unitatea"}
{"id": "272887", "revid": "65203", "url": "https://eu.wikipedia.org/wiki?curid=272887", "title": "Fran\u00e7ois-Ren\u00e9 de Chateaubriand", "text": "Fran\u00e7ois Ren\u00e9 Chateaubriand (Saint-Malo, Bretainia, 1768ko irailaren 4a - Paris, 1848ko uztailaren 4a) frantziar politikari, diplomazialari eta idazlea izan zen. Frantsesezko lituratura erromantikoaren aitzindaria izan zen.\nBiografia.\nGaztaroko urteak eta lehen bidaiak.\nChateaubriand Bretainiako familia noble batean jaio zen. Aita oso pertsona berezia zen, eta nobleziako kide zen arren, familiak ez zeukan diru askorik. Haurtzaroko oroitzapen aipagarrienak, Chateaubriandek bere liburuetako pasarte autobiografikoetan agertu zuenez, familiak Cambourgen zuen gazteluko paraje malenkoniatsu eta erromantikoetan arrebarekin igarotako egonaldietakoak dira. Lehenengo ikasketak amaitu ondoren zaldun izateko karrera militarra hasi zuen.\nFrantziako Iraultzaren hasierako gertakariak Parisen bizi izan zituen, oso hurbiletik, baina iraultzaren hasieran ez zuen erregezaleekin bat egin nahi izan eta, horrela, 1791. urtean Ameriketara bidaiatu zen. Ipar Amerikara joatea zen bere asmoa, eta itsasgizon izan nahi zuen. Ipar Amerikan egon ondoren, ordea, Hego Amerikara jo zuen, eta hango lurraldeetan kokatu zituen, gerora, indiarrei buruzko kontakizun exotikoak. 1791. urteko ekainean Luis XVI.ak kargua utzi eta ihes egin behar izan zuela jakin zuelarik, sorterrira itzuli zen Frantziako monarkiari hainbesteko konpromisoa zor ziolakoan.\nFrantziara itzuli zenean arazo ekonomiko larriak izan zituen. Arazo haiei aurre egiteko eta gudarostearekin bat egin ahal izateko, familia aberats bateko hamazazpi urteko neskatxa batekin ezkondu zen. Senar-emazteak Parisa aldatu ziren bizitzera, baina Chateaubriandek emaztea utzi eta erregezaleen gudarostearekin bat egin zuen, azkenik.\n1793ko maiatzean Ingalaterrara erbesteratu zen, eta han bizi izan zen 1800. urtea arte. Urte haietan irakasle eta itzultzaile gisa atera zuen bizibidea. Londresen argitaratu zuen, hain zuzen ere, \"Essai historique sur les revolutions\" (1797, \"Iraultzei buruzko saiakera historikoa\"), bere obra aipagarrienetako bat. Munduko historiaren azterketa orokorra egin zuen lan horretan.\nXVIII. mendeko izpiritu filosofikoaren eta \"Argien Mendea\"ren eragina erakutsi zuen, baina bestalde, erlijioarekiko kezka ere nabarmendu zuen eta kristautasunaren erakargarritasun poetikoa eta izpirituala azpimarratu zituen. Erlijioarekiko, eta batez ere, kristau fedearekiko kezka hori areagotu egin zitzaion, gainera, ama eta arreba hil zitzaizkiolarik; orduan berreskuratu zuen gaztetan galduriko kristau fedea, garai bateko arrazionalismoaren eta erlijioaren arteko gatazka alde batera utzirik, eta eragin handia izan zuen jarrera aldaketa horrek bere literatura lanetan, gero ikusiko denez.\nSorterrira itzuli ondoko urteak.\n1800. urtean itzuli zen Parisa eta kazetari eta idazle gisa jardun zuen lanean. Orduan idatzi zuen \"Atala\" eleberriaren lehen partea. Berebiziko arrakasta izan zuen lan horrekin. Idilio klasikoaren soiltasuna eta erromantizismoaren edertasun oparoa bateratu izana du ezaugarri nagusia.\n1803an Frantziako enbaxadako idazkari izendatu zuten Erroman, baina bere kargua utzi zuen 1804. urtean, Napoleonek Enghiengo dukearen aferan izan zuen jokaeraren kontrako protesta gisa. Urteetan Napoleonen miresle izan zen Chateaubriand (1868an jaioa zela esan ordez 1869koa zela ere esan izan zuen, 1869an jaioa zelako bere idoloa), baina harreman hura eten egin zen 1804an Napoleonek Enghiengo dukea hiltzeko agindua eman zuela-eta. Dena dela, Chateaubriandek Napoleonen babesa izan zuen aurrerantzean ere.\nHurrengo urteetan literaturan murgildu zen Chateaubriand buru-belarri, harik eta 1814. urtean Borboiek aginpidea berreskuratu zutenean berriro politikara itzuli zen arte. Errestaurazio-garaian Frantziako bizitza politikoan parte hartu zuen, beraz, eta garrantzi handiko kargu diplomatikoak eta gobernukoak izan zituen: zenbait herrialdeetako enbaxadore izan zen, kanpo-arazoetako ministro izendatu zuten (berak bidali zituen San Luisen Ehun Mila Semeak Espainiara 1823an), etab.\n1830. urtean, ordea, une hartan bere esku zuen kargu diplomatikoa, Erromako enbaxadore-kargua, bertan behera utzi zuen, eta bizitza publikoa alde batera utzita bizi izan zen aurrerantzean. Urte haietan \"Memories doutre-tombe\" (1848-1850, \"Hilobiko memoriak\") oroitzapen liburua idazteari ekin zion, garai historiko nahasi haietan bizi izandako gorabeheren oroitzapenak biltzen dituen obra.\nAzkenik, Chateaubrianden bizitza pribatuko azken urteetan aipatzekoa da Recamier andrearen adiskidetasuna. Chateaubriandek maitale ugari izan zituen, baina bere buruaz kezkatu zen nagusiki, eta ez zituen ingurukoak samurtasun handiz tratatu, Juliette Recamier izan ezik.\nLiteratura lan nagusiak.\n1800. urte inguruan kristau fedearen garrantzia azpimarratzen hasi zen Chateaubriand. Ideia horren eraginpean. idatzi zituen bere lan nagusiak. Lehen aipatu den Iraultzei buruzko saiakera historikoaz gainera, kontuan hartzekoa da \"Le genie du christianisme\" (1802, \"Kristautasunaren jeinua\"). Izan ere, hartan iragarri zuen Chateaubriandek bere dohain literario apartak kristau fedearen zerbitzura jartzeko asmoa. Voltairek kristautasunari egindako erasoei aurre egin zien eta kristautasunaren gorentasun moral eta poetikoa azpimarratu zuen.\nLiburu hark harrera ona izan zuen bai erregezaleen aldetik eta baita Napoleonen aldetik ere, une hartantxe ari baitzen kristautasuna estatu-erlijio gisa berriro ezartzeko ahaleginetan.\nUrte haietako obretan ikusten denez, beraz, asmo filosofikoak nagusitu ziren Chateaubrianden karreran, asmo literarioen gainetik. Garai eta joera horretakoak ditu, hain zuzen ere, bi eleberri labur, \"Atala\" izenburupean bilduak. \"Atala\" eleberrian Louisianako bi indiarren arteko maitasunaren kontakizuna egiten du. Atala neskatxa indiar bat da, eta Chactas indiarrarekin maiteminduta dago. Atala jaio zenean Jainkoari eskaini zion amak, ordea, eta horrenbestez, ez luke birjintasuna galdu behar. Azkenean, tentalditik ihes egitearren bere buruaz beste egiten du, basamortuko eremutar batek barkamena eman ondoren. Giza bihotzaren grinekin eta paraje naturalekin erlijioak duen armonia agerian uzteko asmoarekin idatzi zuen obra hura, egileak zioenez.\nLiburu horretako bigarren kontakizuna \"Rene\" da. Kontakizun autobiografikoa da: Chateaubriandek bere gazte denboretako pasarteak ekarri zituen gogora, \"grina zehaztugabeak\" kondenatuz eta Rene protagonista bakardadezko eta etsipenezko bizitzara daramaten lilura hutsalak salatuz. \"Kristautasunaren jeinuaren\" lorpen nagusia garai hartan, eta Iraultzaren ondoren, fede tradizionala berreskuratzeko bidean zihoan gizartearen nahia biltzea izan zen, eta horregatik izan zuen hain harrera ona. Rene obraren lorpena, berriz, eleberri horretako protagonista melankolikoa lehenengo belaunaldi erromantikoen ereduzko pertsonaia bihurtu izana da.\n1808an \"Les martyrs\" (\"Martiriak\") prosaz idatzitako epopeia eman zuen argitara. Kristautasunaren miragarriek paganismoaren miragarrien gainean duen nagusitasuna azpimarratu nahi izan zuen Chateaubriandek obra horretan. Lurralde Santuak eta Grezia bisitatu ondoren idatzi zuen \"Martiriak\"; lurralde haietan kokatua da, Dioklezianoren agintaldiko jazarpenaren garaian. Eta \"Martiriak\" idazteko gaia eman zion bidaia hartu zuen oinarri, orobat, \"Itineraire de Paris a Jerusalem\" (1811, \"Paristik Jerusalema\") obrarako, baina aurrekoan ez bezala, alde batera utzi zituen lotura epikoak eta apologetikoak eta alde horretatik, dokumentu aske eta biziagoa da.\n1826-1827 urteetan hiru obra aipagarri idatzi zituen: \"Les aventures du dernier Ahencerage\" (\"Azken Abentzerrajearen abenturak\"), Granadan kokatua, eta \"Les Natchez\" (\"Natcheztarrak\"), indiar-amerikarrei buruzko kontakizuna, 1826. urtekoak biak, eta \"Voyage en Amerique\" (\"Amerikara Bidaia\"), 1827koa. Hiniretan agertzen dira iradokizun exotikoa eta primitibismorako joera, Amerikako eta ekialdeko herrialdeetarako bidaietako bizipenetatik eratorria.\n1844an \"Vie de Runce\" (\"Ranceren bizitza\") idatzi zuen. XVII. mendeko erlijioso baten bizitza kontatzen du, baina bere irudia, itxaropenak eta atsekabeak hil zituen egileak. Oso obra bitxia eta sailkatzen zaila da hau, ez baita ez eleberri, ez dokumentu, ez erlijio-liburu. Egilearen lan garrantzizkoena da, askoren ustez, Memoriak liburuarekin batera.\nAzken urteetako lanetan bereziki aipatzekoak dira bere \"Hilobiko memoriak\" (1848-1850). Bestalde, obra historiko txiki ugari ere idatzi zituen, Mme. Recamierren adiskidetasunak lagundurik.\nChateaubriandek berebiziko eragina izan zuen XIX. mendeko literaturan. Liluratzailea deitua izan zen bere garaian, hitza erabiltzeko zuen modu liluragarriagatik. Bizitasun liriko bikainaz hornitu ohi zuen hitza, eta hitzaren zentzua zabaldu eta efektua areagotzen zuen horrela. Bere obraren ezaugarri nagusietako bat irudimena eta edertasunaren gorazarrea dira, eta haien bidez arte gotikoarekiko, izadi ikusgarri edo malenkoniatsuarekiko lilura iragarri zituen; erromantikoen garaian indar handiz agertu ziren gai eta joeren iragarle izan zen, beraz.\nDena dela, eta bere garaiko belaunaldi gazteengan eragina izan zuen arren, bere burua izan zuen kezka nagusia eta bere \"Memoriak\" ditu horren erakusgarri. Obra horretan, eta baita \"Rene\" eleberrian ere, nahiago du, sarritan, errealitatea ezkutatu, bere bizitza arte lan baten modura aurkeztearren, eta bertan kontatzen diren gauza liluragarriak benetan gertatu ote ziren edo ametsetakoak ote diren zalantza gelditzen zaio irakurleari. Stendhalek zioenez: \"ez du idatziko, seguru asko, ez arrazoietan eta ez sentimenduetan gezurrik esaten ez duen esaldi bakar bat ere\". Baina halako idazkera ederra eta adierazpen indarra zuen, ezen barkatu egiten baitzitzaion gaitzesgarri litekeen jarrera hori, Proustek zioen bezala bizpahiru orrialdez behin halako doinu bikainak entzun ahal izatearren."}
{"id": "272888", "revid": "336", "url": "https://eu.wikipedia.org/wiki?curid=272888", "title": "John Eliot Gardiner", "text": "John Eliot Gardiner (Fontmell Magna, Dorset, Ingalaterra, 1943ko apirilaren 20a) Erresuma Batuko orkestra-zuzendaria da.\nBiografia.\nMusika-ikasketak egin zituen Cambridgen, eta Thurston Darten ikasle izan zen Londresko Unibertsitatean. Parisen, Nadia Boulangerrekin ikasi zuen. 1964an, Monteverdi Abesbatza sortu zuen, eta handik hiru urtera, Monteverdiren Bezperen emanaldi bat antolatu zuen, haren jaiotzaren laugarren urteurrena ospatzeko. Hurrengo urtean, Monteverdi Orkestra sortu zuen. 1969an, Wolfgang Amadeus Mozarten \"Xirula miragarria\" gidatu zuen Sadler's Wellsen, eta 1973an Christoph Willibald Glucken \"Ifigenia Tauride\"n, Covent Gardenen. 1975ean, \"Abaris eta Boreadak\"en Londresko estreinaldia gidatu zuen.\n1982an, Lyongo operako musika-zuzendaria izendatu zuten, eta bost urtez aritu zen han lanean. 1990ean, antzinako musika tresnen orkestra bat sortu zuen, \"Orchestre R\u00e9volutionnaire et Romantique\", erromantizismoko musika jotzeko. 1991tik aurrera, Hanburgoko Norddeutsche Rundfunk Orkestra Sinfonikoaren zuzendari nagusia da.\nBesteak beste, Gluck, Mozart, Johann Sebastian Bach, Hector Berlioz, Andr\u00e9 Campra, Pier Francesco Cavalli, Emmanuel Chabrier, Georg Friedrich H\u00e4ndel, Claudio Monteverdi, Henry Purcell eta Jean Philippe Rameauren obrak grabatu ditu. Grabazioen artean aipatzekoa da, 2000. urtean, \"Bach Cantata Pilgrimage\" (\"Bachen kantaten erromesaldia\"); grabazio honetan 52 asteetan zehar Bachen kantata guztiak jo zituzten Europan eta Estatu Batuetan.\nErresuma Batuko Elisabet II.ak erreinuko zaldun izendatu zuen, 1998an."}
{"id": "272889", "revid": "336", "url": "https://eu.wikipedia.org/wiki?curid=272889", "title": "Georges Jeanclos", "text": "Georges Jeanclos (Paris, Frantzia, 1933ko apirilaren 9a - 1997ko martxoaren 30a) eskultorea izan zen. Haren eskultura-lana oso berezia da, bere garaiko akademizismo guztietatik apartekoa. Israeldar jatorrikoa izanik, juduen tradizioa Ekialdeko artearekin eta antzinako kristau artearekin nahastu zuen.\nBizitza.\nParisko Arte Ederretako Eskolan ikasi zuen, 1959an Erromako saria irabazi zuen eta Villa Medicin egonaldi bat egin zuen gero, Balthus zuzendari izan zen garaian. 1972tik aurrera, Sevresko lantegiko ikerketa-lantegiko buru izan zen eta 1976tik aurrera, Arte Ederretako Eskolako irakasle.\n\"Urnes Kaddish\" (1978-1980) eskulturek, semeak aita hilari egiten dion \"Kaddish\" otoitzarekin dute zerikusia; \"Kamakura\" (1988) eskulturek, piramide bitxietatik ateratzen diren fraide japoniarrak gogorarazten dituzte eta \"Les Barques\" (1988) eskulturek, berriz, hilen erresumarako bidaiaren gaia berreskuratzen dute. Neurri txikiko eskultura horiez gainera, eta enkargu publikoei esker, obra handiak ere egin ditu, esate baterako, \"Monument \u00e0 la m\u00e9moire de Jean Moulin\" (Champs-\u00c9lys\u00e9es, Paris, 1984), Bercyko Finantza ministerioko \"Atea\" (Paris, 1989) edota Saint-Ayoul elizako \"Tinpanoa\" (Provins, 1990). Heldutasun garaiko lan horiek estilo pertsonalean berreginiko tradizio ikonografikoan koka daitezke."}
{"id": "272890", "revid": "1545", "url": "https://eu.wikipedia.org/wiki?curid=272890", "title": "Pierre Laval", "text": "Pierre Laval (Ch\u00e2teldon, Puy-de-D\u00f4me, Frantzia, 1883ko ekainaren 28a - Fresnes, Frantzia, 1945eko urriaren 15a) politikaria izan zen. Diputatu sozialista 1914tik aurrera. Aubervilliersko alkate izan zen 1923tik 1940ra bitartean, diputatu, sozialista independente gisa, 1924tik 1927ra, eta senatari 1927tik 1940ra bitartean. Lau aldiz izan zen ministro (Herri Lanak, 1925; Justizia, 1926; Lana, 1930 eta 1932, eta Kanpo Arazoak, 1935-1936), eta berak abiarazitako politikak haserre bizia sortu zuen, ezker aldean, bereziki. Kanpo-arazoetan ere, oso erabaki eztabaidatuak hartu zituen (elkarren laguntzarako akordioa Sobietar Batasunarekin eta, batez ere, Mussoliniren Italiarekiko hitzarmena). 1936an utzi behar izan zuen gobernua, eta 1940an itzuli zen, P\u00e9tainekin. Lehendakariorde izendatu zuten, eta naziekin lan egitera deitu zuen argi eta garbi. 1941ean kendu zuten kargutik, baina alemaniarrek berriro ezarri zuten 1942an. Barne Arazoetarako, Informaziorako eta Kanpo Arazoetarako ministro izan zen. Austriako bidea hartu zuen indar aliatuak Frantzian nagusitu zirenean, eta Espainia aldera jo zuen ondoren (1945eko maiatza). Estatu Batuetako militarrek hartu zuten atxilo Innsbrucken, eta Frantziako agintarien esku utzi zuten ondoren. Hiltzera kondenatu eta fusilatu zuten Fresnesen.\nVichyko erregimenaren, Lavalen, kolaborazionismoa.\nPierre Lavalek gutun bat idatzi zion Von Ribbentropi, 1943ko maiatzaren 12an. Laval urte horretan Vichyko Erregimeneko Estatu-ministroa izan zen, eta Von Rivventrop, Alemania naziko Kanpo Arazoetako ministroa.\nGutunean argi uzten du boltxebikeenganako gorrotoa noraino heltzen zen frantziarren gizarte talde batean. Izatez naiz eta Labal buruzagi bat izan, frantziar askok gizon honek zuen pentsaera berdina zuten."}
{"id": "272891", "revid": "512", "url": "https://eu.wikipedia.org/wiki?curid=272891", "title": "Pierre-Louis Lions", "text": "Pierre-Louis Lions (Grasse, Itsas Alpeak, ) frantses matematikaria izan zen. 1975etik 1979ra, \u00c9cole Normale Sup\u00e9rieure goi-mailako irakaskuntza-zentroan ikasi zuen. Tesia \u2014H. Br\u00e9zisen zuzendaritzapean egin zuena\u2014 Pierre eta Marie Curieren Unibertsitatean aurkeztu zuen 1979an. Hurrengo bi urteetan, Parisko Ikerketa Zientifikoko Institutu Nazionalean lan egin zuen, eta, 1981ean, irakasle-postu bat hartu zuen Paris-Dauphin\u00e9 Unibertsitatean. 1992an, Matematika Aplikatuko irakasle egin zuten Eskola Politeknikoan. Lionsek funtsezko aurkikuntzak egin ditu matematika huts eta aplikatuetan, eta argitalpen asko egin ditu alor horietan. Ekarpen garrantzitsuenak ekuazio partzial diferentzial ez-linealen teorian egin ditu. Bestalde, Boltzmannen ekuazioak, beste ekuazio zinetiko zenbait eta aldakuntza-problemak ere landu ditu. Fields domina jaso zuen 1994ko Zuricheko Nazioarteko Matematikarien Kongresuan. Horretaz gainera, beste sari asko jaso ditu: Doistau-Blutet Fundazioaren saria (1986) eta Amp\u00e8re saria (1992) Zientzietako Akademia Frantsesaren eskutik, IBM saria (1987) eta Philip Morris saria (1991). Zientzietako Akademia Frantseseko kide, Napoliko Akademiako kide eta Europako Akademiako kide ere bada. Bestalde, Frantziako Ohorezko Legioko Zalduna da. 2002an, Coll\u00e8ge de Franceko irakasle izendatu zuten, eta, 2009an, \u00c9cole Normale Sup\u00e9rieureko administrazio-kontseiluaren lehendakari."}
{"id": "272892", "revid": "336", "url": "https://eu.wikipedia.org/wiki?curid=272892", "title": "Nikolai Andrianov", "text": "Nikolai Jefimovitx Andrianov (; Vladimir, Errusia, - \"ibidem\", ) errusiar jatorriko gimnasta artistiko sobietarra izan zen. Sobietar Eskolaren gimnasta onenetakoa izan zen. Olinpiar karrera Munichen hasi zuen 1972an, eta 1980an amaitu zuen Moskun. Bitarte horretan, urrezko zazpi domina irabazi zituen, zilarrezko bost eta hiru brontzezko: bera izan da Olinpiar Jokoen historian domina gehien irabazi dituen gimnasta. 1970ean, hamasei urte zituela, Sobietar Batasuneko talde nazionalean hartu zuten ordezko gisa. 1972an irabazi zuen Munichen lehen urrezko domina lurreko ariketetan, brontzezkoa zaldi-jauzian, eta zilarrezkoa taldeen arteko lehiaketan. Montrealen, urrezko lau domina eskuratu zituen (lurrean, zaldi-jauzian, eraztunetan eta sailkapen orokorrean), bi zilarrezko (barra paraleloetan eta taldeka) eta brontzezko bat (zaldi eraztundunean). Proba orokorrean, aurrea hartu zion aurreko bi aldietan garaile izan zen Sawao Kato japoniarrari. Munduko Koparen 1975eko eta 1977ko saioetan eta 1978ko Munduko Txapelketan, lehen titulua irabazi zuen. 1980an, Olinpiar Jokoak Moskun egin zirenean, urrezko domina irabazi zuen zaldian eta taldeko proba konbinatuan, zilarrezkoa sailkapen orokorrean eta lurreko ariketetan, eta brontzezkoa barra finkoan. Berrogeita hamalau sari eskuratu zituen, guztira, karrera osoan. 1994tik 2002ra, Japongo Gimnastika Talde Nazionalaren entrenatzaile izan zen, eta Errusiara bueltatu zen gero."}
{"id": "272893", "revid": "1545", "url": "https://eu.wikipedia.org/wiki?curid=272893", "title": "John William Costerton", "text": "John William Costerton (Vernon, Britainiar Columbia, 1934ko uztailaren 21a - Kamloops, Britainiar Columbia, 2012ko maiatzaren 12a) kanadar zientzialaria izan zen, biogeruzen mikrobiologiaren aitzindaria.\nBiografia.\nBritainiar Columbiako Unibertsitatean ikasi zuen, eta Mendebaldeko Ontarioko Unibertsitatean egin zuen doktoregoa 1960an.\n1978an, Calgaryko Unibertsitatean ari zela, hankaz gora jarri zuen ordu arteko mikrobiologia, bakterioen bizitzari buruzko ikuspegi berri bat zela eta; izan ere, txahalen urdaileko bakterioek urdail-paretan itsasteko erabiltzen zuten gai likatsuaren egitura aztertzeko modua aurkitu zuten Costertonek eta haren taldekideek. Hala ohartu ziren bakterio-koloniek beren mikrohabitat propioa sortzen dutela, paretara itsasteko ere balio dien molekula-geruza babesgarri likatsu baten bidez. Egiaztatu zuten, halaber, horrela eratutako biogeruzetan bizi diren bakterioak hiltzeko, berrogeita hamar aldiz bakterizida gehiago behar dela babesgarri hori ez duten mota bereko bakterioak hiltzeko baino.\nCostertonek zientziaren arlo askotako teknologiak garatzeko erabili zuen bere saioa: petrolio-produkziotik hasi, eta medikuntzako bakterioen aurkako tresnetaraino. Hainbat patente biologikoren jabe zen, eta Microbios konpainiako lehendakaria izan zen. 1984an, Haultain saria jaso zuen, eta, 1989an, Isaac Walton Killam Memorial saria."}
{"id": "272894", "revid": "56334", "url": "https://eu.wikipedia.org/wiki?curid=272894", "title": "Walter Gilbert", "text": "Walter Gilbert (Boston, Massachusetts, 1932ko martxoaren 21a) estatubatuar biokimikaria da. Harvardeko Unibertsitatean egin zituen Kimika eta Fisikako ikasketak, eta Fisika Matematikoko doktoregoa eskuratu zuen 1957an, Cambridgeko Unibertsitatean. Erresuma Batutik Estatu Batuetara itzuli zelarik, Harvarden hasi zen lanean. Fisika teorikoko ikerketak egiten ziharduela, biologia molekularrarekin zaletu zen, eta Biofisikako irakasle laguntzaile izendatu zuten 1964an. Harrezkero, Harvarden jardun zuen karrera guztian, 1981etik 1984ra laborategi pribatu batean biologia genetikoaren alorrean lan egin zuen tartean izan ezik. Lehenengo ekarpen garrantzitsua 1966an egin zuen, 1961ean Jacques Monodek eta Fran\u00e7ois Jacobek iragarri bezala, kontrol genetikoaren eragozle gisa diharduen proteina bat aurkitu eta bakartu zuenean. Dena dela, DNA eta RNA azido nukleikoetan baseen sekuentziak nola antolatzen ziren ezagutzeko egindako lanengatik da, batez ere, ezaguna. Gilbertek azido nukleikoen osagai nagusi diren eta geneen egitura ezagutzeko lagungarri diren nukleotidoen sekuentzia zehazteko metodo bat aurkitu zuen. 1980an, Kimikako Nobel saria irabazi zuen, Frederick Sangerrekin eta Paul Bergekin batera."}
{"id": "272896", "revid": "46380", "url": "https://eu.wikipedia.org/wiki?curid=272896", "title": "Ant\u00f4nio Carlos Jobim", "text": "Ant\u00f4nio Carlos Brasileiro de Almeida Jobim, ezagunagoa Antonio Carlos Jobim edo Tom Jobim gisa (Tijuca, Rio de Janeiro, Brasil, 1927ko urtarrilaren 25 - New York, AEB, 1994ko abenduaren 8a), brasildar musikagile eta piano-jotzailea izan zen.\n\"Garota de Ipanema\" da haren kanturik ezagunena, Vinicius de Moraesekin eta Joao Gilbertorekin batera ondua. Brasilgo herri musikaren bultzatzaileetako bat izan zen, bai bere herrian, bai kanpoan, Bossa Novarena bereziki.\nBiografia.\n1956an ezagutu zuen Vinicius de Moraes, zenbait poemarentzako musika idazteko enkargua egin zionean, eta bien elkarlanak urte askoz iraun zuen. 1957an Canneseko zinemaldian saritua izan zen \"Orfeu negro\" filmerako egin zuen \"A Felicidade\" abestiak arrakasta handia izan zuen munduan zehar.\nBrasilgo artista handienekin aritu zen elkarlanean, besteak beste, Aloisio de Oliveirarekin, Luis Bonfarekin, Marino Pintorekin, Chico Buarquerekin, Ray Gilbertekin eta Robert Mazoierrekin.\nBossa Novak arrakasta handia izan zuen bere herriaren mugetatik kanpo, eta Jobim portugesez abesten zuen musikagilerik famatuenetakoa egin zen. Jazzeko musikagile ospetsuek, Stan Getzek edota Ella Fitzgeraldek, esate baterako, eta orkestra-zuzendari ezagunek, Nelson Reddlek, bere babesa eman zioten. Bere azken lanean (\"Antonio Brasileiro\"), izadiarekiko eta bere jaioterriaren hondamendi ekologikoarekiko kezka jaso zuen."}
{"id": "272897", "revid": "6327", "url": "https://eu.wikipedia.org/wiki?curid=272897", "title": "Tom Jobim", "text": ""}
{"id": "272898", "revid": "58701", "url": "https://eu.wikipedia.org/wiki?curid=272898", "title": "Stanley Kunitz", "text": "Stanley Kunitz (Worcester, Massachusetts, Ameriketako Estatu Batuak, 1905eko uztailaren 29a - New York, Ameriketako Estatu Batuak, 2006ko maiatzaren 14a) ingelesezko poeta izan zen.\nHarvard Unibertsitatean ikasketak egin ondoren (1927), eskolak eman zituen, urte askoan, Columbia Unibertsitatean besteak beste (1963-1985). 1959ko Pulitzer saria irabazi zuen \"Selected Poems 1928-1958\" (\"Olerki hautatuak 1928-1958\") liburuarengatik, bere bi lehenengo liburuetatik \u2014\"Intellectual Things\" (1930,\" Kontu intelektualak\") eta \"Passport to the War\" (1944,\" Gerrarako pasaportea\")\u2014 ateratako bertso-bilduma bat. Kalitate intelektual handiko bertsoak dira, Kunitzek asko miresten zituen bi poeten eragina dutenak: John Donne eta William Blake.\nHurrengo poesietan askoz estilo pertsonalagoa eta informalagoa erabili zuen. \"The Testing-Tree\" (1971) poema-bilduma autobiografikoan bere aitaren suizidioak eragin zizkion sentimenak arakatu zituen. Halaber, beraren eta bere alabaren arteko belaunaldia aztertu zuen.\nBeste lan aipagarri batzuk: \"The Poems of Stanley Kunitz: 1928-1978\" (1979, \"Stanley Kunitzen poemak: 1928-1978\"); \"Next-to-Last Things: New Poems and Essays\" (1985); eta \"Passing Through: The Later Poems, New and Selected\" (1995). Bestalde, literaturaren teoriari buruzko liburuak idatzi zituen, eta errusiar poeta modernoak ingelesera itzuli zituen."}
{"id": "272899", "revid": "512", "url": "https://eu.wikipedia.org/wiki?curid=272899", "title": "Thorstein Veblen", "text": "Thorstein Veblen (Manitowoc, Wisconsin, 1857 - Kalifornia, 1929) Estatu Batuetako ekonomialaria eta soziologoa izan zen. Estatu Batuetako erakunde sozialak eta ekonomikoak, eta haien oinarri psikologikoak, aztertu zituen. Orobat, lehen obretan bereziki, Darwinen bilakaeraren teoria, bizitza ekonomiko modernoari aplikatu zion, eta aitzindari izan zen teknikariek gizartean betetzen duten zeregina aztertzen. Veblenen ustez oinarrizko kontraesan bat da industriaren prozesu modernoaren eta negozio eta finantzen bide zentzugabeen artean, alegia, batetik gauzak eta bestetik dirua egitearen artean. Betiere, ekonomiari buruzko ideia horiek gizartearen beste alorretara zabaldu zituen (entretenimenduak, moda, erlijioa, kirolak, estetika), eta ospe handiagoa lortu zuen gizartearen kritikari gisa ekonomian baino; izan ere, ekonomialari askok kritika zorrotzak egin izan dizkiote, ekonomiaren teoria ortodoxoa kontuan hartzen ez zuelako. Beste askok, ordea, Veblenen ideia batzuen zorroztasuna eta originaltasuna azpimarratu izan dute. Ezaguna da \"kontsumo arranditsua\"ren kontzeptua sortu zelako. Kontzeptu horren arabera, bada alfer klase gutiz aberats bat bere ardura nagusia kontsumo arranditsua, hots, bistakoa, egitea dena aberatsa dela erakusteko."}
{"id": "272900", "revid": "512", "url": "https://eu.wikipedia.org/wiki?curid=272900", "title": "Bernd Jentzsch", "text": "Bernd Jentzsch (Plauen, Saxonia, Alemania, 1940ko urtarrilaren 27a) alemaniar idazlea da.\nBiografia.\nFamilia antifaxista batean jaio zen, eta Karl-Marx-Stadten (Chemnitz ohian) hazi zen. 1960tik 1965era, Historia eta Aleman Filologia ikasi zituen. Orduan, Ekialdeko Berlinera joan zen, eta Neues Leben argitaletxearen irakurle gisa lan egin zuen 1975era arte. Gero, literaturan aritu zen soilik, eta zenbait antologiaren edizioa prestatu zuen.\n1976an, Wolf Biermanni herritartasuna kentzearen aurkako protesta egin zuen Suitzatik, hantxe baitzegoen ikasketa-beka batekin. Alemaniako Errepublika Demokratikoa iraindu izana leporatu zitzaion, eta Suitzan gelditzea erabaki zuen.\n1992an, Leipzigeko Literatura Institutu berriaren zuzendari izendatu zuten. Jentzschek ikasle zela argitaratu zuen lehen poema-liburua, \"Alphabet des Morgens\" (1961, \"Biharko alfabetoa\"). Ospea, ordea, Neues Leben argitaletxearentzat egin zuen \"Poesiealbum\" (\"Poesia-albuma\") bildumaren editore gisa iritsi zitzaion. 1967tik 1976ra, ehun eta hogei poesia-liburu kaleratu zituen, hango eta kanpoko egile gazteen lanekin. Jentzschen lanen artean, \"Quartiermachen\" (1978, \"Auzolana egitea\") \u2014deserriratzearen gaia darabilen narrazio-liburua\u2014 eta \"Poesiealbum 276\" (1991, \"276. Poesia-albuma\") nabarmen daitezke."}
{"id": "272901", "revid": "56334", "url": "https://eu.wikipedia.org/wiki?curid=272901", "title": "Alice Malsenior Walker", "text": "Alice Malsenior Walker (Eatonton, Georgia, 1944ko otsailaren 9a) estatubatuar idazlea eta feminista da. Bere obra gehienetan, XX. mendearen hasierako Estatu Batuetako emakumezko beltz zapaldu eta behartsuen bizitza erretratatzen du. 1983an, Pulitzer saria eman zioten fikziozko lanari, \"The Color Purple\" (Purpura kolorea) nobelagatik. Steven Spielbergek zuzendutako izen bereko filma oinarritu zen eleberrian.\nBiografia.\nLehen urteak.\nHaren familiak odol cherokeea, eskoziarra eta irlandarra ditu.' Willie Lee Walker eta Minnie Talulah Grant-en zortzigarren eta azken alaba izan zen. Hegoaldeko nekazaritza-komunitate txikiko esklabo eta apartzeroen bilobak ziren, eta txabola txiki batean bizi ziren.\nCarmen Alborchek autore horri eskainitako \"Libres, ciudadanas del mundo\" bere liburuko kapitulu batean dioenez, Walkerren eta bere aitaren arteko harremanak gatazkatsuak izan ziren, batez ere gazteak lan intelektualekiko interesa erakutsi zuenean.\nAma etxeko lanetan aritzen zen eta jostuna ere bazen. Tratu txarrak ez zituen jasaten eta bere aitaren etxetik alde egin zuen, gaizki tratatzen baitzuen. Horrek adierazten du ama izan zitekeela Nettie bere eleberri nagusiko protagonistaren ahizpa diseinatzeko inspirazio-iturri.\nGainera, amak \u2014ez dakigu modu kontzientean ala ez\u2014 patua seinalatu ziola iruditu zitzaion, denbora luzez aurreztu ondoren, hiru objektu oparitu zizkionean: bata, josteko makina bat, independente izaten lagunduko ziona; bestea, bidaiatzeko eta itzultzeko maleta bat; eta, azkenik, idazmakina bat.\nEstatu Batuetako hegoaldeko nekazari-herri txiki batean igaro zuen haurtzaroa, eta ongi ezagutzen zuen mundu eta giro hura.\nItsutasun partzialaren trauma.\nZortzi urte zituela indiar eta cowboytara nebekin jolasten ari zela, haietako batek tiro egin zion perdigoi-eskopeta batekin, eta Walker begibakar utzi zuen betiko. Idazlearentzat gertaera horrek bere bizitza markatu zion, familiak gertaera istripu gisa tratatu baitzuen, eta emakumeak, berriz, nahita egindako egintzat.\nBestalde, orbainak itsusitasun, isolamendu eta bakardade sentimendu sakona utzi zion, eta beste haur batzuek diskriminatu egin zuten; horregatik, ez zen gai beste pertsona batzuei begietara begiratzeko. Beharbada, horrek hainbat modutan eragin zuen bere literaturan; izan ere, haren iritziz, kanpoan geratu eta behatu ahal izan zuelako hasi zen garatzen idazle gisa. Hau da, zauriak kontzientzia eta argitasuna eman zion.\nIbilbidea.\nAtlantako Unibertsitatean egin zituen ikasketak, eta han hasi zen eskubide zibilen aldeko borrokan, gero \"Meridiam\" (1976, \"Meridianoa\") obran islatu zuen borrokan. Lehen liburua poema-liburu bat izan zen, Afrikara egindako bidaia baten ondotik idatzia: \"Once\" (1968, \"Behin batean\"). Handik itzultzean, Jacksonera (Mississippi) joan zen bizitzera, eta politikari heldu zion ostera. Maitasunaz, giza eskubideez eta Afrikako egoeraz hitz egiten du poemetan. Bere obra ezagunena \"The Color Purple\" (1982, \"Purpura kolorea\") da, Liburuaren Sari Nazionala eta Pulitzer saria jaso zituen. Kritikariek eleberriko gertakizuna eta pertsonaien deskribapena ez ezik erabiltzen duen lagunarteko hizkuntzaren (\"black folk english\" deritzona, hau da, beltzen ingeles herrikoia) argitasuna eta musikaltasuna ere goraipatu zuten. Beste sari asko irabazitakoa da, eta giza eskubideen eta emakumezko beltzen \u2014berak Amerikako benetako heroitzat dituen emakumezko beltzen\u2014 aldeko ekintzaile nekaezina da.\nBizitza pertsonala.\n1967tik 1976ra bitartean, Mel Leventhalekin ezkonduta egon zen, judutar jatorriko giza eskubideen defendatzaile aktibista eta abokatuarekin, eta bikoteak alaba bat izan zuen, Rebecca Walker. Rebecca ere ekintzailea eta idazle ezaguna da 2000. urtean Black White and Jewish (Beltza, zuria eta judua) idatzi zuen, non deskribatzen duen gurasoen harremanak bere haurtzaroan izandako eragin negatiboa.Gaur egun, Walker eta haren alaba bananduta daude. Rebeccak adierazi zuen amak idatzi zuela bere \"harremana ez zela kongruentea izan urte askoan, eta berak ez zuela Rebeccaren ama izateko interesik. Begetarianoa da Walker.\nReggie Watts musikaria eta komediantea Walkerren bigarren lehengusua da.\nWalkerrek argi eta garbi hitz egin zuen Tracy Chapman kantautorearekin zuen maitasun-harremanaz, 2006ko abenduan The Guardianen egindako elkarrizketa batean. Han azaldu zuen zergatik ez zuten jendaurrean jarri harremana, esanez \"harremana maitagarria eta zoragarria zen, eta nik erabat gozatu nuen hartaz, baina ez zen beste inoren kontua, gure kontua zen.\nLanak.\nWalkerrek eleberriak, kontakizunak, saiaketak eta olerki-liburuak idatzi ditu. Haren idazkiak afroamerikarren borroketan oinarritzen dira, bereziki emakumeengan, eta gizarte arrazista, sexistaren eta bortitzen aurkako testigantzetan. Emakume beltzak kulturan eta historian izan duen zereginari buruz ere idazten du.\nThe Color Purple (Purpura kolorea).\n1982an, Walkerrek orain arte bere lanik ezagunena argitaratu zuen: The Color Purple (Purpura kolorea) eleberria. Emakume beltz gazte baten istorioa da. Kultura zuriaren arrazismoaren aurka ez ezik, patriarkatu beltzak sustatzen dituen jarreren kontra ere borrokatzen da. Arrakasta komertzial erabatekoa izan zuen liburuak. Azkenean, best seller bihurtu zen; 1985ean, Steven Spielbergek zuzendutako egokitzapen zinematografikoa ikusi zuen. Steven Spielbergek berak egokitu zuen gidoia eta Broadwayko musikal gisa 2005ean egindako jarraipena.\n1983ko Pulitzer sariaz gain, American Book Award saria ere irabazi zuen.\nBestalde, gizon afroamerikarren irudiari buruzko kritika ugari jaso ditu liburuak. Argitaratu zenean, gizonezkoen pertsonaien profilei buruzko kritikak zeuden, honela deskribatzen baitziren: abusatzaileak (Albert/Mren kasuan) edo bufoiak (Harpo semearen kasuan bezala). Kritikak areagotu egin ziren filmak argia ikusi zuenean; izan ere, filmaren argumentuak liburuaren zati handi bat moztu zuen, eta Albert eta Celieren adiskidetzea.\nAktibismoa.\nEskubide zibilak.\nBesteak beste, Howard Zinn ekintzailea izan zen bere eredua, berak ikasi zuen Spelman Collageko irakasleetako bat. Garai hartan, Walkerrek Martin Luther King ezagutu zuen 1960ko hamarkadaren hasieran. Jarraitu egin zuen King Estatu Batuetako hegoaldera itzultzeko erabakian, Eskubide Zibilen aldeko mugimenduko ekintzaile gisa. 1963ko Washingtongo Ibilaldian parte hartu zuen ehunka mila lagunekin. Geroago, boluntario gisa eskaini zuen bere burua Georgian eta Mississipin boto-emaile beltzak erregistratzeko.\n2003ko martxoaren 8an, Emakumearen Nazioarteko Egunean, Irakeko gerraren bezperan, Walker atxilotu egin zuten beste 26 lagunekin batera; besteak beste, Maxine Hong Kingston eta Terry Tempest Williams lankideak, Etxe Zuriaren aurkako protesta batean, gerraren aurkako manifestazio batean polizia-hesi bat zeharkatzeagatik. Walkerrek \"Zain egon garenok gara\" saiakeran idatzi zen bizi izandako esperientzia.\n\"Womanism\".\nBorroka feministan, Walker emakume beltzen alde nabarmendu zen. 1983an Womanism (emakumezalea) terminoa sortu zuen \"En busca de los jard\u00ednes de nuestras madres\" bilduman, \"feminista beltza edo feminista koloretsua\" izendatzeko. Emakume beltzak eta mugimendu feminista \"arrazaren, klasearen eta genero-zapalkuntzaren elkargunean\" biltzeko sortu zen terminoa. Walkerrek dioenez, \"'Womanism'-k berezko hitza ematen digu\", emakume beltzen diskurtsoa delako eta gizartean dituzten arazoak. Womanism, mugimendu gisa, 1985ean gauzatu zen Estatu Batuetako Erlijio Akademian eta Society of Biblical Literature delakoan, emakume beltzen kezkei beren ikuspegi intelektual, fisiko eta espiritualetik ekiteko\". \nBakezaletasuna.\nWalker Bakearen eta Askatasunaren aldeko Emakumeen Nazioarteko Ligaren babesle izan da aspalditik. 2015aren hasieran, honela idatzi zuen: \"Beraz, bakearen eta justiziaren aldeko edozein mugimendutan pentsatzen dut, gure barne-espiritua egonkortzen saiatzen den zerbait bezala, gaur egun nagusi den ikuspegia baino askoz gizatiarragoa den ikuspegi bat jarrai dezagun eta mundura ekar dezagun\".\nWalker oso errespetatua da komunitate politiko liberalean, irudi ez-herrikoiei eta ez-konbentzionalei ematen dien laguntzagatik, printzipio pertsonal gisa. Bisexualtzat jotzen du bere burua, argi eta garbi, eta pertsonen eskubideak babesten ditu sexu, etnia, edo arraza-aniztasunari dagokionez.\nIngurumenaren, feminismoaren eta animalien eskubideen alde eta Kubarako blokeoaren aurka eta emakumeen mutilazio genitalaren aurka aritu da.\nIsraeldarren eta palestinarren arteko gatazka.\n2009ko urtarrilean, Walker izan zen Torontoko Nazioarteko Zinemaldiko \"City to City\"ren aurka protesta egiten zuen gutun baten berrogeita hamar sinatzaileetako bat. Israelgo zinemagileei buruzkoa zen, eta Israel \"apartheid erregimena\" zela zioten.\nBi hilabete geroago, Walker eta beste hirurogei ekintzaile, Code Pink talde antibelikoko emakumezkoak, Gaza hirira joan ziren 2008-2009ko Gazako Gerrari erantzuteko. Helburua laguntza ematea zen, GKEekin eta egoiliarrekin elkartzea, eta Israel eta Egipto konbentzitzea Gazarekiko mugak ireki zitzaten. \n2011ko ekainaren 23an, Gazako itsasontzien flota batean parte hartzeko asmoa iragarri zuen, Israelgo ontzigintzaren blokeoa hausten saiatzen zena. Gazako flotan parte hartzeak iritzi-artikulu bat eragin zuen, \"Alice Walkerren intolerantzia\" izenekoa, Alan Dershowitz estatubatuar zuzenbideko irakasleak idatzia The Jerusalem post egunkarian. Dershowitzek esan zuen, blokeoa saihesteko flotan parte hartzean, \"terrorismoari laguntza materiala ematen\" ari zela.\nPalestinari buruzko Russell auzitegiko epailea da Walker. Lagundu egin zuen Israelen aurkako Boikot, Desinbertsio eta Zehapenen kanpaina. 2012an, Walkerrek uko egin zion \"Purpura kolorea\" bere liburuaren hebraierara itzulpena baimentzeari, eta kritikatu egin zuen berak Israelgo apartheid estatala deitzen zuena.\n2013ko maiatzean, Walkerrek gutun ireki bat argitaratu zuen Alicia Keys abeslariarentzat, eta Tel Aviven aurreikusitako kontzertu bat bertan behera uzteko eskatu zion. \"Bestearen ibilbidea eta lana errespetatzen dugula uste dut\", idatzi zuen Walkerrek. \"Gustatuko litzaidake jakitea arriskuan jartzen ari zarela (arimaren arriskua), apartheidaren herrialde batean, kontzientzia globaleko artista asko boikotatzen ari baitira\". Keys-ek ez zuen kontuan hartu eskaera.\nChelsea Manning eta Julian Assangeri laguntza.\n2013ko ekainean, Walker eta beste batzuk bideo batean agertu ziren, Chelsea Manning-i babesa emateko. Informazio sailkatua zabaltzeagatik kartzelan zegoen soldadu estatubatuar bat da Chelsea Manning. Azken urteotan, behin eta berriz eman du iritzia Julian Assangeren alde."}
{"id": "272903", "revid": "28807", "url": "https://eu.wikipedia.org/wiki?curid=272903", "title": "Alice Walker", "text": ""}
{"id": "272904", "revid": "512", "url": "https://eu.wikipedia.org/wiki?curid=272904", "title": "Carlos Roqu\u00e9 Alsina", "text": "Carlos Roqu\u00e9 Alsina (Buenos Aires, 1941eko otsailaren 19a) argentinar piano-jotzaile eta musikagilea da. Buenos Airesen egin zituen pianoko eta orkestra-zuzendaritzako ikasketak. Alsinak oso gaztetatik jotzen zuen pianoa. 1959tik 1964ra, Buenos Airesko \"Agrupaci\u00f3n Nueva M\u00fasica\" taldearen kontzertuetan parte hartu zuen. 1964tik aurrera, Berlinen bizi izan zen, eta, han, Luciano Beriorekin lan egin zuen. 1966an, Bruno Madernaren laguntzaile izan zen Berlingo Operan. 1966tik 1968ra, Sormenezko Arteen Zentroko kide izan zen Buffalon (AEB), eta hango unibertsitateko irakasle gonbidatua. 1969tik aurrera, \"New Phonic Art\" taldeko kide izan zen. Talde horren ezaugarri nagusietako bat bat-batekotasuna da. Alsinak Guggenheim saria jaso zuen lau bakarlari eta orkestra handi batentzat osatutako \"\u00dcberwindung\" (1970) lanagatik eta ganbera orkestrarako \"Schichten\" (1971) obragatik. 1973an, Parisen hartu zuen bizilekua. Alsinaren lan nagusien artean, aipagarriak dira: \"Drei St\u00fccke\", harizko tresnez osatutako orkestrarako lana (1964); \"Funktionen \" (1965); \"Trio\", tronboi, biolontxelo eta perkusio-tresnetarako (1967); \"Themen\" (1974); \"St\u00fccke\" (1976-1977); eta \"Sinfonia\" (1983). Alsina sortzaile independentea izan da, eta ez du sekula bere burua eskola batera lotu nahi izan.\n\"Carlos Roqu\u00e9 Alsina, Entretiens - T\u00e9moniages - Documents\" (2011) liburuan jasota dago musikagilearen bizitzari buruzko informazio osoa eta haren obraren katalogo eguneratua."}
{"id": "272905", "revid": "65203", "url": "https://eu.wikipedia.org/wiki?curid=272905", "title": "Noah Gordon (eleberrigilea)", "text": "Noah Gordon (Worcester, Massachusetts, Ameriketako Estatu Batuak, 1926ko azaroaren 11 - Dedham, Massachusetts, 2021eko azaroaren 22a) ingelesezko eleberrigilea eta kazetaria izan zen. Estatu Batuetako bere garaiko idazle hoberenetako bat.\nBizitza.\nKazetaritza eta Letretako ikasketak egin zituen Bostongo Unibertsitatean. Medikuntza ere ikasi zuen, gurasoek hala eskatuta, eta mundu horrekin lotu zen pixkanaka, ikasketak bukatu gabe utzi bazituen ere. 1951n, zenbait egunkarirentzat idazten hasi zen kazetari gisa, \"Worcester Telegram\" eta \"The Boston Herald\" argitalpenentzat, besteak beste. 1964an, kazetaritza zientifikoa egiten hasi zen. \"Psychiatric Opinion\" medikuntza-aldizkari ospetsuan argitaratzaile izan zen hamar urtez, eta Estatu Batuetako aditu handienetako bat izatera iritsi zen gai horretan.\nIdatzi dituen eleberrien artean, aipagarriak dira \"The Rabbi\" (1965), \"The Death Committee\" (1969) eta \"The Jerusalem Diamond\" (1979).\nMedikuntza gaitzat harturik, berriz, trilogia bat idatzi zuen: \"The Physician\" (1988), \"Shaman\" (1992,) eta \"Matters of Choice\" (1996). Hiru eleberri horietan, mediku-lanbidearen azterketa zabala eta sakona egiten du, Erdi Arotik hasita gaur egun arte. \"The Physician\" eta \"Matters of Choice\" eleberriek Gipuzkoako liburu-saltzaileek Donostiako Liburu Egunean gehien saltzen den liburuari ematen dioten saria irabazi zuten 1992an eta 1995ean, hurrenez hurren.\nOrduz geroztik, \"The Last Jew\" (1999), \"Sam and Other Animal Stories\" (2002) eta \"The Bodega\" (2007) idatzi zituen."}
{"id": "272906", "revid": "10891", "url": "https://eu.wikipedia.org/wiki?curid=272906", "title": "Gerald Moore", "text": "Gerald Moore (Watford, Ingalaterra, 1899ko uztailaren 30a - 1987ko martxoaren 13a) britainiar piano-jotzailea izan zen.\nBere jaioterrian hasi zituen piano-ikasketak. 1913an haren familia Kanadara joan zen bizitzera, eta Moorek Torontoko Kontserbatorioan jarraitu zituen bere ikasketak.\nBritainia Handira itzuli zenean bakarlari gisa aritzeko asmoak utzi eta laguntzaile gisa hasi zen. Yehudi Menuhin eta Emanuel Feuermannekin sonatak jo zituen batez ere, baina bestela, \"Lied\"ak jotzen zituen gehienbat. Abeslarien piano laguntzaile izan zen, lehenbizi Chaliapine, Frida Leider, Elisabeth Schumann, Hans Hotter (Schuberten \"Winterreise\" eta \"Schwanengesang\" grabatu zuen harekin), Kirsten Flagstad (Wagnerren \"Wesendonck Lieder \"grabatzeko hautatu zuena) eta Kathleen Ferrierrena. Ondoren Victoria de Los Angeles, Elisabeth Schwarzkopf, Irmgard Seefried, Christa Ludwig, Janet Baker eta, batez ere, Dietrich Fischer-Dieskau ahots ospetsuekin aritu zen.\nHainbat hitzaldi eta ikastaro eman zituen mundu osoan, eta hainbat liburu idatzi zituen: \"The Unshamed Accompanist\" (1943, \"Laguntzaile lotsagabea\"), \"Singer and Accompanist\" (1953, \"Abeslaria eta laguntzailea\"), \"Am I too Loud?\" (1962, \"Ozenegi ari al naiz?\"), \"Schubert Song Cycles\" (1975, \"Schuberten abestiak\"), \"Farewell Recital\" (1978, \"Agur emanaldia\")."}
{"id": "272907", "revid": "46380", "url": "https://eu.wikipedia.org/wiki?curid=272907", "title": "Carlo Andrea Pozzo di Borgo", "text": "Carlo Andrea Pozzo di Borgo (Alata, Ajacciotik hurbil, Korsika, 1764ko martxoaren 8a - Paris, 1842ko otsailaren 15a) Korsikako diplomatikoa izan zen.\nBiografia.\nParisko Biltzar Nazionalean izan zen Korsikak Frantziako politikagintzan parte har zezala eskatzeko. Legebiltzarrerako diputatua hautatu zuten eta Frantziak Ingalaterrari eginiko gerra-adierazpena idatzi zuen (1792).\nKorsikara itzuli zenean Bonaparterekiko harremanak eten eta britainiarren babesgoa onartu zuen Korsikarako (1794-1796) eta estatuko kontseiluko lehendakari bihurtu zen. Frantsesek uhartea okupatu zutenean Londresa jo zuen eta Vienan bizi izan zen 1794-1804 urteetan.\nCzartoryski printzearen laguntzari esker Errusiako zerbitzu diplomatikoan sartu zen (1804) baina Napoleonek haren estradizioa eskatu zuen eta Londresa ihes egin behar izan zuen berriro ere.\n1812. urtean Alexandro I.a tsarrak hots egin zion berriz. Suitzara jo zuen eta Bernadotterekin aliantza bat egin zuen Napoleonen aurka borrokatzeko. Errusiara itzuli zenean jeneral izendatu zuten (1813).\nFrantziako behin-behineko gobernuko komisario zen 1814an, eta Gutuna onar zezala aholkatu zion Luis XVIII.ari. Errusiako enbaxadorea izan zen Parisen 1815-1834 urteetan eta Vienako kongresuan hartu zuen parte. Errusiako enbaxadorea izan zen Ingalaterran 1835-1839 bitartean."}
{"id": "272908", "revid": "512", "url": "https://eu.wikipedia.org/wiki?curid=272908", "title": "Alvin Toffler", "text": "Alvin Toffler (New York, AEB, 1928ko urriaren 4a - Los Angeles, 2016ko ekainaren 27a) estatubatuar soziologoa eta idazlea izan zen.\nBiografia.\nKazetari gisa lan egiten hasi zen, \"Fortune\", \"Horizon\" eta \"Life\" aldizkarietan. IBM multinazionalaren eta Rockefeller fundazioaren aholkulari izan da, eta eskolak eman ditu hainbat unibertsitate eta kultura-fundaziotan. Washingtonen berriemaile gisa lan egin eta doktoregoa lortu ondoren, etorkizuneko soziologiari buruzko eskolak eman zituen New School for Social Researchen. Haiek izan ziren futurologiaz emandako lehenengo eskolak eta ikasketak.\nTofflerek gertakizun sozialen azterketa dibulgazioaren bidez zabaldu eta sakondu beharraz hitz egiten zuen, eta \"profeta sozialaren\" ospea irabazi zuen horrela. Bere obren argitalpenak zirkulu akademikoetatik urrunarazi zuten, eta jendartera hurbildu, arrakasta handia izan baitzuten \"Future Shock\" (1970, \"Etorkizuneko shocka\") eta \"The Third Wave\" (1980, \"Hirugarren uhina\") lanek.\n1960ko hamarraldiaz geroztik, bere emazte Heidi Tofflerren laguntza izan du liburuon idazketan, hura ere gizarte-aldaketen azterketan aditua baita, etorkizuneko mugimendu eta gertakizunen ikertzailea. Beste zenbait lan aipagarri: \"Previews &amp; Premises\" (1983, WAurrerapenak eta premisakW); \"Powershift: Knowledge, Wealth and Violence at the Edge of the 21st Century\" (1990, WBoterearen aldaketaW), \"War and Anti-War\" (1993, WGerra eta antigerraW) eta \"Revolutionary Wealth\" (2006, WAberastasun iraultzaileaW)."}
{"id": "272910", "revid": "1150", "url": "https://eu.wikipedia.org/wiki?curid=272910", "title": "Andrea del Verrocchio", "text": "Andrea del Verrocchio (jaiotza-izena: \"Andrea de Cioni\" ; Florentzia, - Venezia, 1488) italiar pintorea, eskultorea eta urregina izan zen.\nAndrea del Verrocchiok (1435-1488) hainbat arte adierazpide landu zuen; bitxigile eta margolari gisa aritu zen, besteak beste, baina bereziki aintzat hartua da brontzezko eskulturengatik eta Florentziako Quattrocentoko eskultura bere gorenera eraman zuelako. Maisu ospea eman zion, bestalde, Leonardoren ikasle izanak.\nVerrocchioren ikasketei buruz ezer gutxi jakin ahal izan da, baina adituen ustez bitxigile gisa hasi bide zen, garai hartako beste hainbat artista bezala. Bitxigintzan jardun zuen garaian ikasi zuen metalak lantzen, brontzea batez ere, eta jarduera horrek sortu zion perfekzioarekiko eta xehetasunekiko kezka. Oro har, Rossellinoren, Antonio Pollaiuoloren eta Donatelloren ezaugarriak beretu eta bateratu zituen, maisutasun handiz.\nVerrochioren lehen obra garrantzitsua \"Santo Tomas eta Kristo\" (1483) izan zen. Donatellok eta Michelozzok Orsanmichele elizarako diseinaturiko nitxo batean egindako brontzezko eskultura bat da. Obra horretan hogei urtetik gora lan egin zuen, eta bertan agertzen dira egilearen jarduerak oinarri izan zituen bi printzipioak: edertasunaren kanon klasikoen inspirazioa eta bilaketa eta apaingarriekiko zaletasuna, kasu honetan arroparen tolesetan antzematen dena.\n1470 inguruan brontzezko \"David\" bat egin zuen. Donatelloren estiloa hartu zuen Verrochiok horretarako oinarri, baina ez du haren obretako dramatismoaren arrastorik ageri. 1479 eta 1488 bitartean Verrochiok Bartolomeo Colleoniren zaldi gaineko estatuaren buztinezko moldea egin zuen, Veneziako Errepublikaren enkarguz; Donatelloren Gattamelatan eta eredu klasikoetan oinarritu zen kasu honetan ere, baina haren oreka baino areago, indarra adierazi zuen bere eskulturarekin. Zaldia sendoa da eta mugimendua adierazten du. Colleoni \"condottieroa\" zaldi gainean zutik bezala dago, eta mesprezuzko keinua du ezpainetan; handinahikeria adierazten du.\nVerrochiok obra aipagarriak ditu, orobat, Palazzo Vecchioko \"Putto izurdearekin\" eta \"Juan eta Pedro Medicitarren hileta-monumentua\" (1469-1472), San Lorentzoko sakristia zaharrean. Lehenengoan brontzearen trataera bikaina da ezaugarri nagusia; hileta-monumentuan berriz, azpimarratzekoa da material desberdinen erabilera (marmola, brontzea, harria) eta xehetasunekiko arreta.\nPinturaren alorrean ez zen hain ezaguna izan baina haren lantegian gerora ezagun egin ziren ikasleak aritu ziren: Perugino, Lorenzo di Credi eta Leonardo da Vinci, etab. \"Kristoren bataioa\" (1474-1475) da Verrocchioren koadrorik ezagunena."}
{"id": "272911", "revid": "56334", "url": "https://eu.wikipedia.org/wiki?curid=272911", "title": "Felipe Alfau", "text": "Felipe Alfau (Bartzelona, Katalunia, 1902ko abuztuaren 24a - New York, AEB, 1999ko martxoaren 12a) katalan idazlea izan zen.\nBiografia.\nBere familiak 1916an emigratu zuen Estatu Batuetara. Feliperen aita bidaiazalea zen, eta Katalunia, Madril, Salamanca eta Euskal Herrian bizi izandakoa zen. Madrilgo eta Euskal Herriko egonaldiak, esaterako, lehen eleberriko hainbat pasartetan azaldu zituen Felipek, baina sorlekua behin bakarrik bisitatu zuen, 1959an. Ikusi zuena, ordea, ez zetorren bat oroimenean gordetzen zuenarekin, eta atsekabe handirik gabe itzuli zen New Yorkera.\nEstatu Batuetan musika ikasi zuen, eta haren aitak sortu eta New Yorken espainieraz argitaratzen zen \"La Prensa\" egunkariko musika-kritikaria izan zen. Gero itzultzaile gisa ere lan egin zuen New Yorkeko banku batean. Idazteko ingelesa erabiltzea eta, dirua irabazteko ametsak bultzaturik, literatura lanbidetzat hartzea erabaki zuen; horrela sortu zen Rhea Wellsen 17 irudiz hornituriko \"Old tales from Spain\" (1929, \"Espainiako ipuin zaharrak\").\n1936an argitaratu zen lehen aldiz 1928an idatzitako \"Locos. A comedy of gestures\" (\"Locos. Keinuen komedia\"). Hirugarren eta azken eleberria, \"Chromos\", 1948an idatzi zuen, baina 1990eko hamarkadara arte ez zen argitaratu. Poesia ere idatzi zuen espainieraz, baina oraindik argitaratu gabe dago."}
{"id": "272912", "revid": "336", "url": "https://eu.wikipedia.org/wiki?curid=272912", "title": "Imre Nagy", "text": "Imre Nagy (Kaposv\u00e1r, 1896ko ekainaren 7a - Budapest, 1958ko ekainaren 16a) Hungariako politikaria izan zen. 1953-1955 bitartean eta 1956ko Hungariako Iraultzaren ondoan Hungariako lehen ministroa izan zen. 1956ko azaroan, sobietar tropek kargutik kendu zuten. Bi urte geroago epaitu eta hil zuten. Hungariako heroi nazionaltzat hartzen da.\nBizitza.\nJatorriz nekazaria zen, kalbinista, lurjabe handien eta katolikoen aurkakoa. B\u00e9la Kunen gobernu iraultzailean parte hartu izanagatik preso egon zen, 1927tik 1930era. Ondoren Sobietar Batasunean 14 urte (1930-1944) eman zituen. Hungariako Alderdi Komunistan sartu eta nekazaritzako aholkularia izan zen. Bigarren Mundu Gerra bukatzean Hungariara itzuli zen eta 1944an eta 1945ean Nekazaritza ministroa izan zen. Bitarte horretan egin zen nekazaritza erreforma. Hurrengo urtean Barne Arazoetako ministroa izan zen.\nLurjabe txikiei zeukatena uztearen alde agertu zen 1946an, erabateko kolektibizazioaren aurka 1947an, eta L\u00e1szl\u00f3 Rajk gobernutik botatzearen kontra 1948an. Aginpidetik kanpora eta alderdian baztertua egon ondoren, 1953an, Georgi Malenkovek hala eskatuta, Lehen Ministro egin zuten. 1956an, Malenkov Sobietar Batasuneko gobernutik kendu zutenean, inolako kargurik gabe utzi zuten Rakosik eta Ger\u0151k. 1956an bertan, Budapesteko matxinadaren ondoren, gobernuko buru egin zuten berriro, baina Sobietar Batasuneko gudarosteak sartu ziren Hungarian eta atzerrira alde egin zuen, aurrena Jugoslaviara eta gero Errumaniara. Handik ekarri, saldukeriaz akusaturik epaitu eta hil zuten 1958an."}
{"id": "272913", "revid": "46380", "url": "https://eu.wikipedia.org/wiki?curid=272913", "title": "Ant\u00f3nio Ramos Rosa", "text": "Ant\u00f3nio V\u00edctor Ramos Rosa (Faro, Portugal, 1924ko urriaren 17a - Lisboa, 2013ko irailaren 23a) portugesezko olerkaria izan zen.\nOlerkigintzan helduaroan nabarmendu da, baina oso gaztetatik izan du letren munduarekin harremana, 1950eko hamarraldian zuzendari izan baitzen zenbait aldizkari literariotan -\"\u00c1rvore\" (1952-54), \"Cassiop\u00e9ia\" (1956) eta \"Cadernos do Meio-Dia\" (1958-60)\u2014, eta kritika literarioko artikuluak idatzi eta prentsarako lanak egin baitzituen.\nBere obraren ezaugarri nagusiak dira intimismoa ezkutatzea, bertsoetan giza presentzia baztertzea, eta surrealismoaren kutsua. Sentimenduen lekuan, errealitate ukigarri eta ikusgaia jartzen du Rosak olerkietan, bertso original eta aberatsen bitartez.\nOlerki-liburu nagusiak hauek dira: \"Viagem atrav\u00e9s duma Nebulosa\" (1960), \"Ocupa\u00e7ao do Espa\u00e7o\" (1963), \"Terrear\" (1964), \"O Ciclo do Cavalo\" (1975), \"Boca Incompleta\" (1977), \"O Incerto Exacto\" (1982), \"Din\u00e2mica Subtil\" (1984) eta \"A Rosa Esquerda\" (1991).\nRamos Rosak lan gogoangarria egin du, halaber, olerkigintzaren teoriko eta kritikari gisa, eta gerora \"modernotasuna\" deitu izan den joeraren jarraitzailetzat jotzen da. Alor horretan, azpimarratzekoak ditu \"Poesia, Liberdade Livre\" (1962), \"A Poes\u00eda e a Interroga\u00e7\u00e3o do Real\" (bi liburuki, 1979-80), \"Incis\u00f5es Obl\u00edquas\" (1987) eta \"A Parede Azul\" (1991)."}
{"id": "272914", "revid": "336", "url": "https://eu.wikipedia.org/wiki?curid=272914", "title": "Roberto Carlos (futbolaria)", "text": "Roberto Carlos da Silva Rocha (Gar\u00e7a, S\u00e3o Paulo estatua, 1973ko apirilaren 10a) brasildar futbolari ohia eta futbol entrenatzailea da.\nBiografia.\nLangile-familia batean sortu zen, eta bera ere hamalau urterekin hasi zen lanean, egur-lantegi batean. Beste lanbide batzuetan jardun zuen ondoren, harik eta S\u00e3o Jo\u00e3o de Arraras taldean hasi zen arte. Talde hartatik, Palmeirasera aldatu zen, eta hiru denboraldiz jokatu zuen talde hartan: bi Liga Paulista (1993 eta 1994), 1993ko Txapelketa Nazionala eta urte hartako Rio-S\u00e3o Paulo Lehiaketa irabazi zituen, talde hartan aritu zen garaian.\n1995ean lortu zuen karrerako arrakasta handienetako bat, AC Milanek fitxatu baitzuen. Ordurako, bazituen zenbait ezaugarri aipagarri, adibidez, zangoetan gihar-masa gehieneko brasildar jokalaria izatea edo baloiari indar gehienez jotzen ziona izatea. Milanen denboraldi batez jokatu eta gero, Real Madrilek fitxatu zuen. Talde horrekin, Espainiako Liga irabazi zuen 1997an, eta UEFA Champions League 1998an, 2000n eta 2002an.\nNazioarteko kirolari dagokionez, gazte-mailako munduko txapeldunordea izan zen 1991n, Copa Am\u00e9rica txapelketako bigarren gelditu zen 1954an, eta brontzezko domina irabazi zuen 1996ko Olinpiar Jokoetan. 1997 eta 1999an Copa Am\u00e9rica irabazi zuen, eta 2002an nazioarteko arrakasta handiena lortu zuen, bere taldearekin Munduko Futbol Txapelketa irabazi baitzuen."}
{"id": "272915", "revid": "28807", "url": "https://eu.wikipedia.org/wiki?curid=272915", "title": "Roberto Carlos da Silva", "text": ""}
{"id": "272916", "revid": "512", "url": "https://eu.wikipedia.org/wiki?curid=272916", "title": "Tolteka", "text": "Tolteka antzinako amerindiar leinua da. Toltekak Mexiko erdialdean bizi izan ziren VIII. eta XIII. mendeen artean, baina haien zibilizazioaren urrezko aroa 900. urte inguruan hasi zen, ordura arte garrantzi handiko kultura- eta arte-gune izan zen Teotihuacan hiriaren gainbeherarekin batera. Teotihuacanen gainbeheraren ondoren beren hiriburua Tulan finkatu zuten toltekek.\nZibilizazio aurreratua izan zen: besteak beste, arkitektura- eta arte-lan handiak egin zituzten (estatua erraldoiak, zutabe oso landuak), metala eta harria lantzeko teknika bikaina zuten, papera egiten zuten eta astronomia-ezagutza handiak zituzten. Erlijioari dagokionez, X. mendera arte Quetzalcoatl izan zuten jainko nagusia, Artizarraren eta Haizearen jainkoa. X. mendean Tezcatlipoca jainkoaren gurtzaren aldekoak, eskulangileak eta merkatariak gehienak, nagusitu ziren Tulan, eta hala, Quetzalcoatlen jarraitzaileek Yucatan aldera emigratu eta maien inperiora hedatu zuten tolteken eragina (maia-tolteka aldiaren hasiera); baina tolteken barne-gatazka ugarien eta 1168an txitximekek Tula menderatu izanaren ondorioz, toltekek indarra galdu zuten eta aztekak nagusi izan ziren garaia hasi zen, maia-tolteka kulturan oinarritu zena.\nArkitektura.\nArkitektura tolteka ez zen kalitatez Erdialdeko Ameriketako beste zenbait kulturetakoa baino aberatsagoa, haina egikera eta soluzio herriak erabili zituzten, adibidez galeria arkupeduna, barne espazio handietarako sarbide gisa. Garrantzi handiko berrikuntza tekniko bat erabili zuten tenplu zein bizitokietan: zutabea eta habea egitura elementu gisa erabiltzen hasi ziren, eta horrek aretoei sakontasuna emateko eta espazio zabaleko aretoak egiteko aukera ematen zien. Tenpluak karratuak izaten ziren eta bi barne areto zituzten, atari bat eta zutabeekiko areto luze bat, lurrez eta harriz egindako plataforma baten gainean eraikiak. Berrikuntza izan zen, orobat, arkitektura ideologia militarraren indargarri gisa erabiltzea, eraikinen hormetako behe-erliebeen, estatuen eta apainduren bidez; sarritan agertzen dira eszena makabroak, piztiak giza burmuinak jaten, gudari ilarak...\nTolteken bizitoki nagusia Tula izan zen, eta han aurkitu dira aztarna garrantzizkoenak. Tulako aztarnategia Hidalgo estatuaren hegoaldean dago, Mexikotik eta Teotihuacandik 60 bat kilometrora. Hiriaren erdialdean plaza nagusi bat dago, karratua ia, aldeko 120 m-koa; plaza horretan dago hiriko piramide aipagarriena, eta piramidearen iparraldean berriz, plataforma handi baten gainean, Goizeko Izarraren tenplua dago. Tenplu hau piramide tankerakoa da, inguru hartako zibilizazioetan ohi zen bezala, eta gainean gutxienez beste piramide bat izan zuen adituen ustez; hormak behe-erliebe bikainez apainduak zituen, jaguar, puma, arrano eta suge lumadunen irudiekin. Piramidearen gaineko tenpluak sabai laua zuen; sarreran suge lumadun formako bi zutabe zituen, aurrealdean gudari tolteken irudiko zutabeak eta sabaiaren euskarri 4,60 metroko garaiera zuten atlante bikainak, handiak baina aldi berean harmoniatsuak. Tulako beste arkitektura obra aipagarria horma monumentala da; 2,20 m da garai, eta frontisean eta atzealdean erliebe bikainekiko erlaitz bat du.\nEskultura.\nEskulturaren alorrean aipagarriak dira atlanteak eta Chac Mool izeneko estatuak.\nAtlanteak kariatide erraldoiak ziren, eta oro har gudariak irudikatzen zituzten; kariatideen oinetan suge-buru handiak eta behe-erliebeak, gudari ilarak irudikatuz, agertzen ziren. Oro har obra zurrunak ziren olmeken fintasunarekin alderatuz gero, eta tolteken gizarte militarraren eta ideologia borrokalariaren nagusitasuna islatzen zuten.\nChc Mool estatuak giza irudiko estatua etzanak dira; zangoak tolestuta eta burua zutik dute, ikusleari aurrez aurre begiratzen diotela, eta eskuak sabel gainean dituzte. Adituen ustez, jainkoei eskaintzak egiteko harri gisa erabiltzen ziren."}
{"id": "272918", "revid": "46380", "url": "https://eu.wikipedia.org/wiki?curid=272918", "title": "Fran\u00e7ois Arago", "text": "Dominique Fran\u00e7ois Jean Arago (Estagel, 1786ko otsailaren 26a - Paris, 1853ko urriaren 2a) Frantziako fisikari, politikari eta astronomoa izan zen. Perpignanen egin zituen lehen ikasketak eta Eskola Politeknikoan sartu zen 1804. urtean. \"Bureau des Longitudes\" bulegoan idazkari izan zen, eta erakunde horretako urtekaria idatzi zuen. Meridiano arkua neurtzen lagundu zion Biot zientzialariari. Harekin neurtu zuen airearen eta beste zenbait gasen trinkotasuna. Fisikaren eta astronomiaren barruan hainbat alorretan egin zituen azterketak eta aurkikuntzak: optika, mineralogia, fisika kosmikoa eta geografia fisikoa landu zituen. Polarizazio magnetikoa aurkitu zuen, eta Copley domina eman zioten horregatik; elektrizitate eta fotometrian ere egin zituen behaketak; fotometro bat asmatu zuen.\nAnalisi eta Geodesia irakaslea izan zen hogei urtean zehar, eta astronomia-ikastaro bikainak ere eman zituen. 1848an gobernuan sartu zen herriak aukeratuta; Frantziaren kolonietan esklabotza desagerrarazi zuen. Luis Napoleonen gobernua sortu zenean utzi zuen politika. Gay-Lussac zientzia-gizonaren laguntzaile izan zen \"Annales de Physique et de Chimie\" lanean. Aragoren zenbait lan aipagarri: \"Astronomie populaire\" (\"Astronomia herriarentzako\") eta \"Histoire de ma jeunesse\" (\"Nere gaztaroko historia)\"."}
{"id": "272919", "revid": "28807", "url": "https://eu.wikipedia.org/wiki?curid=272919", "title": "Dominique-Fran\u00e7ois Arago", "text": ""}
{"id": "272920", "revid": "46380", "url": "https://eu.wikipedia.org/wiki?curid=272920", "title": "Eduardo Garc\u00eda de Enterr\u00eda", "text": "Eduardo Garc\u00eda de Enterr\u00eda y Mart\u00ednez-Carande (Ramales de la Victoria, Kantabria, Espainia, 1923ko apirilaren 27a - Madril, 2013ko irailaren 16a) legegizona eta abokatua izan zen.\nBizitza.\nZuzenbide-ikasketak egin zituen Bartzelonako eta Madrilgo unibertsitateetan. 1957an, Valladolideko Unibertsitateko zuzenbide-katedra eskuratu zuen, eta Madrilgo Complutense Unibertsitateko katedraduna da 1962az gero. 1978an, Estrasburgoko Giza Eskubideen Europako Epaitegiko epaile izendatu zuten, eta, zeregin horrekin batera, Gobernuaren aholkulari gisa jardun zuen 1979tik 1986ra, UCD eta PSOE alderdiak gobernuburu zirela. Legegintzaldi haietan, estatuaren lurralde-antolaketa arautzeko zenbait lege idazten eta eratzen parte hartu zuen, 1978ko Espainiako Konstituzioak agintzen zuenari jarraituz; esate baterako, Autonomien Legea sortu zuen. 1988an, Zuzenbide eta Ekonomiako Madrilgo Eskola Librea sortu zuen, Enrique Fuentes Quintana katedradunarekin batera.\nLan horietaz gainera, ikerketa-lan garrantzitsuak egin ditu. Zuzenbide administratiboari buruz osatutako teoriek eragin handia izan dute Espainian eta, bereziki, Latinoamerikan. Estatuko eta atzerriko hainbat unibertsitatetan eman ditu eskolak, eta liburuak idatzi ditu zuzenbide administratiboari buruz, besteak beste, \"Curso de Derecho Administrativo\". 1970ean, Real Academia de Jurisprudencia y Legislaci\u00f3n erakundeko kide izendatu zuten, eta, 1994an, berriz, Real Academia Espa\u00f1olakoa. 1984an, Gizarte Zientzietako Asturiasko Printzea saria eman zioten.\nLanak.\n30 liburu baino gehiago idatzi ditu, tartean Tom\u00e1s Ram\u00f3n Fern\u00e1ndezekin batera idatzitako eta bi liburuki dituen \"Curso de Derecho Administrativo\", zuzenbide-ikasle belaunaldi askok ikasia.\nBeste lan nabarmenak honakoak dira:"}
{"id": "272921", "revid": "512", "url": "https://eu.wikipedia.org/wiki?curid=272921", "title": "Andreu Nin", "text": "Andreu Nin i P\u00e9rez (El Vendrell, Katalunia, 1892ko otsailaren 4a - Madril, Espainia, 1937ko ekainaren 20a) Kataluniako politikaria izan zen.\nBiografia.\nMaisua, kazetaria eta politikari iraultzailea izan zen. Lehenik, Espainiako PSOEn integratu zen, baina berehala, 1919an CNTko kide bihurtu zen, eta erakunde anarkista horren barruan komunisten joerakoa. CNTkoek III. Herriarteko hirugarren biltzarrerako eta Sindikatuen Herriarte Gorriaren sorrera-biltzarrerako ordezkari izendatu zuten.\n1922tik 1929ra Moskun bizi izan zen. Azkar integratu zen, errusiera eta literatura ikasi, eta Moskuko sobietetan karguak izan zituen. Halere, batez ere Sindikatuen Herriarteko idazkari nagusia izan zen. Baina trotskista izatea egotzi ziotela-eta, 1929an Sobietar Batasunetik alde egin behar izan zuen, eta Kataluniara itzuli zen. \"Bloc Obrer i Camperol \"erakundea sustatu zuen.\n1931n \"Esquerra Comunista\" taldea sortu zuen. 1935ean bi erakunde horiek elkartu eta \"Partit obrer d\u00b4unificaci\u00f3 marxista \"(POUM) sortu zenean, batzorde nagusiko kidea izan zen Nin.\n1936ko otsailean Herri Fronteko diputatu hautatu zuten; Espainiako Gerra Zibila hasi zenean POUMeko zuzendari izendatu zuten; 1936ko irailetik abendura Generalitateko zuzentza-kontseilari izan zen. 1937ko udaberrian Bartzelonan komunisten eta anarkisten artean izandako istiluetan sobietar polizia politikoak atxilotu zuen. Izan ere, Gerra Zibilean, sobietar polizia politikoak errepublikaren eremuan lan egiten zuen ezkutuan, agintari komunistekin elkar hartuta. Madrila eraman torturatu eta hil egin zuten, Orlov jeneralaren aginduz. Orlovek Stalinen izenean lan egiten zuen.\nDesagerpenaren berri eman zutenean, Francorengana joan zela, babes bila (Salamancara) esaten zuten edo Hitlerrengana (Berlina). Azkenik, KGBko agiritegietan, Orlovek Moskuko bere buruzagiei bidalitako gutun batean, non Francoren espioia zela \"frogatzeko\" frogak \"sortuko\" zituztela azaltzen zuen.\nAndreu Ninen bi iritzi.\n\"Errusiako Iraultzaren mireslea naiz, errealitate bat delako. (...) hain zuzen ere, ekintza-printzipio bat adierazten du, komunismoa berehala ezartzeko askoa duten indar iraultzaile guztien bizikidetza-printzipioa.\"\nCNTko biltzarrean egindako hitzaldia, 1919ko abendua.\"Denbora-tarte honetan, kontuan hartu beharreko gertaerak izan dira. (...) Oposizioa errepresio gupidagabea pairatzen ari da (...) Langile-klasearen bizitza-maila izugarri jaitsi da, kezkatzeko moduan. (...) Alderdiko barne-demokrazia erabat desagertu da, eta burokraziaren boterea, berriz, izugarri hazi da. (...) jakinaren gainean edo konturatu gabe, idazkari nagusiak diktadore bihurtzeko joera du.\"1931ko urtarrilak 24\nLanak.\nBestetik, errusiar eleberri batzuk itzuli zituen katalanera."}
{"id": "272922", "revid": "46380", "url": "https://eu.wikipedia.org/wiki?curid=272922", "title": "Luis Urbina (militarra)", "text": "Luis Urbina () (Gasteiz, 1721eko urriaren 11- Madril, 1799ko otsailaren 8) arabar militarra Espainiako Armadan.\nBiografia.\nJuan Manuel Urbinaren anaia zen. 16 urte zituenean itsas armadan sartu zen, eta handik hiru urtera alferez egin zuten. 1742. urtean Italiarantz itsasoratu zen, ingelesen eta austriarren aurka borrokatzera. 1745. urtean, Sevillako errejimentuko komandante zela, Orango plaza gobernatzera joan zen; baina, agintari erlijiosoekiko zituen konponezinak ikusirik, Iru\u00f1era bidali zuten. Soraluze, Tolosa eta Arrasateko armagintza eta altzairugintzak behatzeko agindua jaso zuen, geroago Toledoko ezpatagintza sortzeko. 1762. urtean, Ingalaterraren aurkako gerra piztu zenean, Erregearen gudarosteetako brigadier egin zuten. 1769. urtean, Habanarantz abiatu zen, eta, hurrengo urtean, Espainiara itzuli zen, mariskal zela. 1776. urtean, teniente koronel egin zuten, eta hamalau urtez izan zen fiskal militarra. 69 urte zituenean, Ceuta defenditzeko agindua eman zioten, eta erraz gainditu zitzaion Marokoko erregeari. 1792. urtean, Frantziako Konbentzioak Espainiako errege Karlos IV.ari gerrara hots egin zionean, Valentziara bidali zuten Luis Urbina, eta Valentziako eta Murtziako erresumako kapitain nagusi izendatu zuten. Karlos III.aren Ordenako Gurutze Handiarekin saritu zizkioten bere lanak."}
{"id": "272923", "revid": "15795", "url": "https://eu.wikipedia.org/wiki?curid=272923", "title": "Luis de Urbina", "text": ""}
{"id": "272924", "revid": "336", "url": "https://eu.wikipedia.org/wiki?curid=272924", "title": "Lipman Bers", "text": "Lipman Bers (Riga, Letonia, Errusiako Inperioa, 1914ko maiatzaren 22a - New Rochelle, New York, Ameriketako Estatu Batuak, 1993ko urriaren 29a) matematikaria izan zen.\nBizitza.\nZuricheko Unibertsitatean egin zituen lehenengo ikasketak; gero Rigara itzuli zen, eta hango unibertsitatean ikasi zuen. Diktadura zela-eta, Pragara joan behar izan zuen eta han egin zuen doktoregoa, Karl Loewnerren zuzendaritzapean; tesia teoria potentzialari buruz egin zuen.\n1938an Parisa joan zen, eta gerra zela-eta, Ameriketako Estatu Batuetara ihes egin zuen. Joan baino lehen, Greenen funtzioei eta irudikapen integralei buruzko bi artikulu idatzi zituen. New Yorken jarraitu zituen bere ikerketak, eta postu bat lortu zuen Brown Unibertsitatean; han bi dimentsioko fluxu subsonikoa ikertu zuen.\n1945-49 urteetan Sirakusako Unibertsitatean irakatsi zuen, eta bitartean ekuazio eliptiko ez-linealak aztertu zituen. Haren ekarpenik garrantzitsuenak 1950eko Matematikarien Nazioarteko Kongresuan azaldu zituen. Princetonen, Teichm\u00fcllerren teoria, funtzio pseudoanalitikoak, Kleinen multzoak eta abar landu zituen. 1951n New Yorkeko Courant Institutura joan zen, eta 13 urte eman zituen han. Urte horietan liburu eta artikulu garrantzitsu ugari argitaratu zituen. 1964an Columbiako Unibertsitatera joan zen, eta han egon zen 1984an erretiratu zen arte."}
{"id": "272926", "revid": "336", "url": "https://eu.wikipedia.org/wiki?curid=272926", "title": "William Ewart Gladstone", "text": "William Ewart Gladstone (Liverpool, 1809ko abenduaren 29a - Hawarden, Flintshire, 1898ko maiatzaren 19a) britainiar politikaria izan zen. Eskoziako merkatari familia batean jaio zen. Apaiz egiteko asmoak alde batera utzi eta politikan sartu zen. Liberala zen. Disraeli kontserbadoreen buru zela, bera liberalen buru izan zen; lehia handia izan zuten bi gizonek bizitza guztian zehar. Aurrenekoz lehen ministro izan zenean (1868-1874) berrikuntza handiak egin zituen: eliza eta estatua bereizi Irlandan, herri-hezkuntza, armada (Carwellen eraberritzea), justizia, bozketa sekretua (1872), eta bozketa-eskubidea ia guztiengana zabaltzen zuen legea (1885). Irlandako arazoak izan ziren nagusi bere bigarren ministerioan (1880-1885): berak proposatzen zuen \"Home Rule\" (Irlandako autonomia) ez zen onartu eta bere gainbehera ekarri zuen (1885), eta ondoren bere alderdiaren haustura. Atzerriko politikan, bakezaletasunak bazterturik utzi zuen, eta kontrakoen kritikak erakarri zizkion. Haien berekoikeria gaitzesten zuen Gladstonek, gutxiengoen eskubideak gordetzearen aldeko baitzen. Bulgariarren auzia zela eta, Disraeli gobernutik egotzi zuen (1880). Azken aldiz lehen ministro izan ondoren (1892-1894), berriro \"Home Rule\" delakoa Lorden Ganberak onartu ez zuenean, politika utzi zuen betiko."}
{"id": "272927", "revid": "336", "url": "https://eu.wikipedia.org/wiki?curid=272927", "title": "Kazuo Ishiguro", "text": "Sir japoniar jatorriko idazle britainiarra da. 2017an Literaturaren Nobel Saria eman zioten.\nBiografia.\nSei urte zituela joan zen Britainia Handira. Kenteko Unibertsitatean ikasi ondoren, sormen-idazketan doktoratu zen East Angliako Unibertsitatean, Malcolm Bradbury idazlea irakasle zen ikastaldean.\n1980an, zenbait ipuin eta artikulu argitaratu zituen aldizkarietan. 1982an argitaratu zuen lehen nobela: \"A Pale View of Hills \" (\"Muinoetako argi margula\"). Eleberri horri esker, Winifred Holtby saria irabazi zuen. \"The Remains of the Day\" (1989, \"Egunaren hondarrak\") nobelak laudorio ugari jaso zuen, eta Booker saria irabazi zuen. Lan horretan, maiordomo ingeles baten oroitzapenak kontatzen dira lehen pertsonan, tonu harro eta erreprimituan, eta agerian gelditzen da zer-nolako kostua izan duen zerbitzari-bizitzak. Miresmen handia sortu zuten ingeles kutsu erabatekoa duten kontatzeko erak eta pertsonaiek, xehetasun historikoen ikerketa zorrotza dutela oinarrian. 1993an, James Ivoryk izen bereko filma egin zuen nobela horretan oinarrituta, eta ospe handia izan zuen filmak. Hurrengo eleberriak harrituta utzi zituen kritikariak; izan ere, \"The Unconsoled\" (1995, \"Nahigabetua\") lanak ez zuen aurrekoarekin batere zerikusirik, Kafka gogorarazten duen eta amets gaiztoa dirudien kontakizun luze, surrealista eta argumenturik gabea baita. Orduz geroztik, \"When We Were Orphans\" (2000, \"Umezurtz ginela\"), \"Never Let Me Go\" (2005, \"Ez iezadazu sekula utzi alde egiten\") eta \"The Buried Giant\" (2015, \"Erraldoi lurperatua\") idatzi ditu. 2010ean, film bat egin zuen Mark Romanek zuzendariak, azken eleberri horretan oinarrituta. 2021ean \"Klara and the Sun\" (\"Klara eta eguzkia\") argitaratu zuen."}
{"id": "272928", "revid": "336", "url": "https://eu.wikipedia.org/wiki?curid=272928", "title": "L\u00e1szl\u00f3 Kubala", "text": "L\u00e1szl\u00f3 Kubala Stecz (Budapest, 1927ko ekainaren 10a \u2013 Bartzelona, 2002ko maiatzaren 17a), baita Ladislav Kubala eta Ladislao Kubala ere, hungariar futbolaria izan zen. Hungariako Federazioaren eskolan futbolean bi urtez aritu ondoren, Ganz taldean jokatu zuen 1939-1944 bitarteko urteetan, hirugarren mailan. Handik Ferencv\u00e1ros taldera igaro zen, lehen mailara. 17 urte besterik ez zituela, debuta egin zuen Hungariako selekzioan, Austriaren aurka. 1945ean Txekoslovakiako Slovan Bratislavak kontratatu zuen. Gero Vasas hungariarrak (Ferencv\u00e1ros ohia) fitxatu zuen, eta selekzioarekin jokatzen jarraitu zuen Hungarian komunismoa nagusitu zen arte. 1948an Hungariatik alde egin zuen, eta Zurichen jarri zen bizitzen. Erromara joan zen, eta poloniar, jugoslaviar, errumaniar eta hungariar iheslarien taldean jokatu zuen Europan zehar erakustaldiak eginez. Espainian Bartzelona taldeak hartu zuen 1951n. Bi urte geroago Espainiako herritartasuna eskuratu zuen. Espainiako selekzioarekin 1953ko uztailean egin zuen debuta, Argentinaren aurka; selekzioarekin 19 aldiz jokatu zuen guztira eta 10 gol sartu zituen. Bartzelonarekin lau titulu irabazi zituen 1957-1960 bitartean: 1958-1959ko Ferietako Kopa, Liga eta Kopa, eta 1959-1960ko Ferietako Kopa. Jokatzeari utzi zionean, Espainiako selekzioaren entrenatzaile izan zen 1982-1986 bitartean."}
{"id": "272929", "revid": "6327", "url": "https://eu.wikipedia.org/wiki?curid=272929", "title": "Ladislao Kubala Stecz", "text": ""}
{"id": "272931", "revid": "105290", "url": "https://eu.wikipedia.org/wiki?curid=272931", "title": "Lanuza (leinua)", "text": "Lanuza Espainiako jauntxo dinastia da, Juan de Lanuza II.ak sortua. Lanuzarrek Aragoiko Epaile Nagusien kargua bere esku izan zuten urte askotan: jaunen eta aberatsen arteko istiluak eta erregeen eta aitonen semeen artekoak konpontzeko ardura zuten."}
{"id": "272932", "revid": "96586", "url": "https://eu.wikipedia.org/wiki?curid=272932", "title": "Juanita Reina", "text": "Juana Reina Castrillo, ezagunagoa Juanita Reina gisa (Sevilla, Andaluzia, Espainia, 1925 - 1999), espainiar antzezle eta kantaria izan zen.\nBiografia.\nHaurra zelarik hasi zen kantatzen. Aita arte-enpresaburua eta eragilea zuen. Folk talde bat eratu zuen Enrique El Cojorekin batera eta arrakasta handiko kantuak kantatu zituen: \"Los cinco faroles\", \"Madrina\", \"Sin embargo, te quiero\", \"Francisco Alegre\", \"Se\u00f1or\u00edo\", \"Yo soy esa\", \"Lola la Piconera\", \"Capote de grana y oro\".\nOspe handia lortu zuen Quintero, Le\u00f3n eta Quiroga maisuen koplak kantatuz. Baita Naranjo maisuaren kantuekin ere: \"La ni\u00f1a blanca\", \"Los churumbeles\". Kantari gisa ez ezik, antzezle gisa ere nabarmendu zen. Flori\u00e1n Reyk \"Blanca Paloma\" (1942) filmean eskaini zion protagonista paperak zinemarako ateak zabaldu zizkion: \"Canelita en rama\" (1943); \"Macarena\" (1944); \"Serenata espa\u00f1ola\" (1947); \"Lola se va a los puertos\" (1947); \"Vendaval\" (1949); \"Lola la Piconera\" (1951); \"Gloria Mairena\" (1952); \"Sucedi\u00f3 en Sevilla\" (1954).\nDenboraldi batez antzerki-lanetan aritu ondoren, 1958an zinemara itzuli zen berriro, \"La novia de Juan Lucero\" filmeko protagonista papera egitera, Juan de Ordu\u00f1a eta Luis Luc\u00edaren zuzendaritzapean."}
{"id": "272933", "revid": "28807", "url": "https://eu.wikipedia.org/wiki?curid=272933", "title": "Juana Reina Castrillo", "text": ""}
{"id": "272935", "revid": "28807", "url": "https://eu.wikipedia.org/wiki?curid=272935", "title": "Juana Reina", "text": ""}
{"id": "272936", "revid": "336", "url": "https://eu.wikipedia.org/wiki?curid=272936", "title": "Norbert Wiener", "text": "Norbert Wiener (Columbia, Montana, 1894ko azaroaren 26a - Stockholm, Suedia, 1964ko martxoaren 18a) Estatu Batuetako matematikaria izan zen. A. Rosembluethekin batera zibernetika sortu eta definitu zuen, eta informazio-kontzeptuari oinarri matematikoa eman zion. 14 urte besterik ez zuela graduatu zen Matematikan, eta gerora Biologia ikasten hasi zen Harvarden; konturatu zen baina, laborategian ez zela oso trebea, eta utzi egin zuen karrera. Filosofia ikasten hasi zen, eta 18 urterekin lortu zuen doktoretza, matematika-logikaren gainean egindako tesiarekin. Gerora, informazio selektiboaz eta entropia negatiboaz aritu zen, eta bere lan ezagunena, informazioari buruzko teoria matematikoa, sortu zuen. 1948. urtean \"Cybernetics: or, Control and Communication in the Animal and the Machine\" (\"Zibernetika, edo animaliaren eta makinaren arteko komunikazioa eta kontrola\") izeneko obra argitaratu zuen; bertan, kontrol automatikoa duten sistemen printzipioak eta aplikazioak azaldu zituen. Obra horrek eragin handia izan zuen hainbat alorretako zientzialarien artean. Wienerrek gizarte-zientzietan, eta bereziki psikologian, matematika aplikatzeko oinarriak ezarri zituen. Aipagarriak ditu orobat \"The Human Use of Human Beings\" (1954) eta \"Nonlinear Problems in Random Theory \"(1958)."}
{"id": "272937", "revid": "336", "url": "https://eu.wikipedia.org/wiki?curid=272937", "title": "William Styron", "text": "William Styron (Newports News, Virginia, 1925eko ekainaren 11 - Martha's Vineyard, Massachusetts, 2006ko azaroaren 1) estatubatuar eleberrigilea izan zen.\nEstatu Batuetako hegoaldean hazi zen. Duke Unibertsitatean egin zituen ikasketak. William Faulknerren eragina sumatzen da haren obran, inguruneko gaiak lantzeko moduagatik. Lehen eleberrian, \"Lie Down in Darkness\" (1951, \"Ilunpean etzanda\"), Hegoaldeko erdi-mailako familia baten suntsiketaren deskribapena egin zuen. Maisulana, ordea, \"The Confessions of Nat Turner\" (1967, \"Nat Turnerren aitorpenak\") du, esklabo beltzen 1831ko matxinada baten kronika. Obra hark eztabaida handiak piztu zituen, eta Pulitzer saria irabazi zuen 1968an.\nBeste zenbait lan aipagarri: \"The Long March\" (1953, \"Ibilaldi luzea\"), militarren entrenamendu-leku batean girotutako eleberria; \"Set This House on Fire\" (1960, \"Etxea sutan\"), Bigarren Mundu Gerraren ondoren Italian geratu ziren estatubatuar soldaduen bizitzari buruzko kontakizuna; \"Sophie's Choice\" (1979, \"Sophieren erabakia\"), estatubatuar idazle baten eta Auschwitzetik bizirik atera zen poloniar gazte baten adiskidetasunaren historia, arrakasta handikoa; \"Darkness Visible \" (1990, \"Iluntasun ikusgai\"), buruko eritasun baten aurkako borrokaren kontakizuna; eta, azkenik, \"A Tidewater Morning: Three Tales from Youth\" (1993, \"Goiz bat itsasertzean: gaztetako hiru kontakizun\"), haurtzaroko une mingarriei buruzko kontakizunak."}
{"id": "272938", "revid": "512", "url": "https://eu.wikipedia.org/wiki?curid=272938", "title": "Jos\u00e9 Manuel Villabella", "text": "Jos\u00e9 Manuel Villabella Guardiola (Lugo, Galizia, 1938ko urtarrilaren 16a) espainiar saiakeragile eta eleberrigilea da.\nBiografia.\nIrakurle amorratua eta literaturazalea izan zen gaztetandik. 1970eko hamarraldiaren erdialdean argitaratu zuen lehen liburua, umore grafikoari eskainitakoa, gaia urteetan aztertu eta ikertu ondoren: \"Los humoristas\" (1975). Gaia sakonago aztertuz, \"Humor gr\u00e1fico asturiano\" argitaratu zuen 1987an.\nVillabellaren arte grafikoekiko atxikimendua Lorenzo Go\u00f1i grabatzailearekin duen harremanetik sortu zen, neurri handi batean. Go\u00f1iri buruzko artikulu eta azterlanak ere idatzi ditu, hala nola \"Goya, Go\u00f1i y el toro\" (1996).\nBeste zaletasunetako bat gastronomia du. 1997an, \"Gastronom\u00eda\" liburua argitaratu zuen, eta izen bereko aldizkarian argitaratzen ditu sukaldaritzari buruzko artikuluak.\nBeste saiakera-lan aipagarrienak \"Florecillas de Candelucus\" (1980) eta \"Teor\u00eda del insulto en Asturias\" (1985) dira. Narratiban aipagarriak ditu \"El crimen de don Benito\" (1984) eta \"El d\u00eda que matamos a Kennedy y otros relatos poco edificantes\" (1982)."}
{"id": "272939", "revid": "28807", "url": "https://eu.wikipedia.org/wiki?curid=272939", "title": "Jos\u00e9 Manuel Villabella Guardiola", "text": ""}
{"id": "272941", "revid": "336", "url": "https://eu.wikipedia.org/wiki?curid=272941", "title": "Michael Gross", "text": "Michael Gross (Frankfurt, Alemania, 1964ko ekainaren 17a -) alemaniar igerilaria da.\nTximeleta-probetan inoiz izan den igerilaririk hoberena da, eta historiako sarituenetako bat.\nBiografia.\nGizon garaia eta indartsua, beso-luzera handikoa. \"Albatros\" deitzen zioten, haren igeri egiteko moduak itsas hegazti horren mugimenduak antzeratzen zituelako. 1980an, Moskuko Olinpiar Jokoetan parte hartu behar zuen, baina ezin izan zuen joan, Alemaniako Errepublika Federalak, Estatu Batuen erabakiarekin bat eginez, boikota egin zielako jokoei, sobietarrek Afganistan inbaditu izanaren aurka protestatzeko. Harrezkero, baina, igeriketaren historiako karrera distiratsuenetako bat osatu zuen Grossek: Munduko Txapelketetan, Guayaquilen (1982), urrezko bi domina lortu zituen; Madrilen (1986), urrezko bi eta zilarrezko beste bi; eta Perthn (1991), urrezko bat, zilarrezko hiru eta brontzezko bat; Olinpiar Jokoetan, Los Angelesen, urrezko bi eta zilarrezko bi; eta Seulen, urrezko bat eta brontzezko bat. Europako txapelketetan jaun eta jabe izan zen urte askoan. 1985ean, adibidez, Sofian, urrezko sei domina lortu zituen. Igerilari-karreran, hamaika aldiz hautsi zuen munduko errekorra igeriketa estilo desberdinetan (200 metro libretan, eta 100 eta 200 metro tximeletan, besteak beste)."}
{"id": "272942", "revid": "1545", "url": "https://eu.wikipedia.org/wiki?curid=272942", "title": "Inmarsat", "text": "Inmarsat lur, aire eta itsasoz komunikatzeko satelite-sistema kudeatzen duen nazioarteko erakundea da, egoitza Londresen duena. Helburutzat bakea zuela sortu zen, eta 1979an hasi zen lanean, mundu osoan satelite bidezko merkataritza-garraioetan komunikazioa emateko. Ondoren, 1985 eta 1988 artean, komunikazio aeronautikoetara eta lurrekoetara hedatu zuen bere jarduna. 1995ean 78 estatu kide ziren.\nInmarsat sateliteen eta Europako Espazio Agentziari alokatutako beste satelite batzuei esker, erakundeak zerbitzu ugari eskaintzen ditu: telefonoa, telexa, faxa, posta elektronikoa, kokalekuari eta egoerari buruzko informazio automatikoa lur eta aireko garraiobideetarako, eta segurtasunerako eta sorospenerako zerbitzuak. 1992an lurreko 25.000 erabiltzaile baino gehiago zituen. Sarea eguneko 24 orduetan kontrolatzen dute. Kide diren estatuak bi urtetik behin biltzen dira batzar nagusian, egindako lanak ikuskatzeko, helburuak erabakitzeko eta kontseiluari aholkuak emateko. Kontseilua gutxienez urtean hirutan biltzen da, eta inbertsio handiena egin duten 18 herrialdeez eta garapen bidean daudenen interesak defendatzen dituzten beste lau herrialdeez dago osaturik. Haren eguneroko lana ikuskatzen duen administrazio-organoa, azkenik, direktorioa da."}
{"id": "272943", "revid": "97925", "url": "https://eu.wikipedia.org/wiki?curid=272943", "title": "Mauricio Kagel", "text": "Mauricio Kagel (Buenos Aires, 1931ko abenduaren 24a - Kolonia, 2008ko irailaren 18a) argentinar musikagilea izan zen. Musikagilea izateaz gainera, orkestra-zuzendaria eta zinema-zuzendaria ere izan zen.\nBere kontura ikasi zuen, musika-irakasle partikularren gidaritzapean. Buenos Airesko M\u00fasica Nueva taldeko kide egin zuten 1949an, eta, urtebete geroago, Argentinako Zinematekaren sorreran parte hartu zuen. 1955ean, Colon Antzokiko Ganbera Operaren zuzendari izendatu zuten. Handik bi urtera, Alemaniara alde egin zuen, eta Kolonian jarri zen bizitzen. Alemanian, hainbat lekutan aritu izan da lanean: Rhingo Ganbera Orkestraren zuzendaria izan da (1957-1961), Darmstadt ikastaroetako irakaslea (1960), Rhingo Musika Eskolako Musika Berrien Institutuko zuzendaria (1967) eta Koloniako Goi Musika Eskolako antzerki-irakaslea (1974). Musika-lan ugari egin ditu, tresna nahiz ahotserako musika, antzerkirako musika eta abar. Musika esperimentaleko filmak ere egin izan ditu. Lan aipagarrienen artean ditu: \"Harirako sestetoa\" (1957), \"Heterofonia\" (1961), \"Errenazimentuko tresnetarako musika\" (1966) eta \"Exotikoa\" (1972). Ahots musikarako, \"Aleluia\" (1968) egin zuen, eta harena da, halaber, \"Stadtstheater\" (1970) antzerki musikala. 1975ean, \"Tamtam\" argitaratu zuen, bere lana definitzen duen liburua.\nIrakasle bezala, batzuen artean, Carola Bauckholt izan zuen ikasle."}
{"id": "272944", "revid": "336", "url": "https://eu.wikipedia.org/wiki?curid=272944", "title": "Lee Remick", "text": "Lee Remick (Quincy, Massachusetts, 1935eko abenduaren 14a - Los Angeles, 1991ko uztailaren 2a) estatubatuar zinema-antzezlea izan zen. Patricia Remick antzezlearen alaba zen. Dantza-ikasketak egin zituen, hamasei urte zituela antzerkiaren munduan sartu baino lehen. 1953an antzeztu zuen Broadwayn bere lehen obra, \"Be Your Age\", eta ondoren telebistan hasi zen lanean. Zineman Elia Kazanen \"A Face in the Crowd\" (1956) filmean egindako paper batekin hasi zen, eta haren ondoren, Martin Ritten \"The Long, Hot Summer\" (1958), Otto Premingerren \"Anatomy of a Murder\" (1959), Elia Kazanen \"Wild River\" (1960) edo Tony Richardsonen \"Sanctuary\" filmetan parte hartu zuen, besteak beste. Bere lanik onena, ordea, Blake Edwardsen \"Days of Wine and Roses\" (1962) filmean egin zuen, Jack Lemon aktorearen ondoan. Horrez gainera, aipagarria da film hauetan egindako lana ere: Gordon Douglasen \"The Detective\" (1968), Paul Newmanen \"Sometimes a Great Notion\" (1971), Richard Donnerren \"The Omen\"(1976), Don Siegelen \"Telephone\" (1977), James Ivoryren \"The Europeans\" (1979). 1970eko hamarralditik aurrera, zinemarako filmak ezezik, telebistarako lanak ere egin zituen: \"Bridge to Silence\", \"Dark Holiday\", etab. Hil aurretik, \"Love Letters\" antzeztu zuen Los Angelesko antzoki batean, ordurako minbiziak jota zegoela."}
{"id": "272946", "revid": "137486", "url": "https://eu.wikipedia.org/wiki?curid=272946", "title": "William James", "text": "William James (New York, AEB, 1842ko urtarrilaren 11 - Chocorua, New Hampshire, AEB, 1910eko abuztuaren 26a) Estatu Batuetako filosofo eta psikologoa izan zen. Henry James idazlearen anaia zen; pragmatismoaren aitzindaria izan zen filosofiaren alorrean eta funtzionalismoaren aldeko izan zen psikologian.\nBiografia.\nWilliam James New Yorken jaio zen, AEBetan, 1842ko urtarrilaren 11n. Aita Swedenborgeko teologo nabarmen bat izan zen Henry James Sr. izan zuen, garaiko elite literario eta intelektualak ondo ezagutzen zituena eta ama, berriz, Mary Robertson Walsh izan zen. Lau senide izan zituen: Henry (idazlea), Garth Wilkinson, Robertson eta Alice. Dizdira intelektual nabarmena zuten familiako kide batek baino gehiagok.\nWilliam Jamesek alemaniera eta frantsesa hitz egiten zituen eta kosmopolitismoa sustatu zuen. Haurra zenean, familiak bidaia pare bat egin zuen Europara eta horrek bizitzan zehar beste 13 bidaia egiteko bide eman zion.\nOsasun arazo ugari izan zuen, begietan, bizkarrean, urdailean edo azalean. Depresioak ere hartu ohi zuen eta bere buruaz beste egiteko pentsamenduak ere izaten zituen.\n1864an, medikuntza ikasten ari zen Harvarden, baina 1865ean, eten egin zuen Louis Agassiz naturalistarekin batera Amazonas ibaian zehar espedizio bat egiteko xedean. 8 hilabete geroago, bidaia utzi beharrean izan zen, mareoak jasan zituelako eta baztangak heldu ziolako.\nBerriro utzi zituen ikasketak 1867ko apirilean, berriro gaixo. Alemaniarantz bidaiatu zuen sendatzeko asmoz eta hantxe egon zen 1868ko azarora arte. 26 urte zituen eta idazten hasita zegoen, jada.\nEz zuen sekula medikuntza praktikatu eta filosofia eta psikologiarantz biratu zuen bere interesak.\n1878ko uztailaren 10ean, Alice Gibbensekin ezkondu zen eta bikoteak 5 seme-alaba izan zituen:\nJamesen osasunak okerrera egin zuen. 1909an, gaizki sentitzen zen, baina azken bidaia bat egin zuen Europara, 1910ean. Anaia Henry bisitatu zuen Londresen eta bere bizitzako obra garrantzitsuenetariko bat argitaratu zuen: \"The Meaning of Truth: A Sequel to \"Pragmatism\"\". Nauheimen (Alemania) bainuak hartzeko aprobetxatu zuen eta Henri Bergsonekin bildu zen Parisen. AEBetara itzuli zen abuztuan. Ez zen bere betiko Cambridgeko etxera joan, Chocoruako udako etxera baizik. Hantxe hil zen Chocoruan, New Hampshiren, AEBetan, 1910eko abuztuaren 26an.\nAlice senarraren logelan sartu zen, esne pixka bat emateko asmoz -hori zen hartzen zuen gauza bakarra-. Hasieran lo zegoela pentsatu zuen, baina berehala ikusi zuen ez zela betiko kontua: James konortea galduta zegoen. Handik gutxira hil zen.\nPentsamendua.\nHarvardeko Unibertsitatean medikuntza-ikasketak egin zituen eta hango irakasle izan zen 1885etik aurrera. Fisiologia eta psikologia landu zituen bereziki, eta psikologia zientzia natural eta positibo bihurtzen saiatu zen. Fisiologia-ikerketak egin zituen gertaera psikikoen eta nerbio sistemaren arteko lotura azaldu nahiz. Carl Langerekin batera eratu zuen sentipenen teoria periferikoa, sentipenen jatorri fisiologikoa argitzen duena.\nPragmatismoak emandako filosofo nagusietakoa izan zen, Charles Sanders Peirce filosofoaren jarraitzailea. Errealitatea ezagutzeko bide bakarra indukzio metodoa dela zioen, eta horri buruzko ikuspegi mugikorra eta anitza eman zuen filosofia arrazionalistaren eta aprioristaren aurka.\nGogamenaren prozesu subliminal eta fenomeno paranormalen ikertzaile sutsua, garaiko zientzialariak eskandalizatu zituen \"healers\" (kuranderoak edo karrerarik gabeko sendagileak) deritzonen lana defendatu zuenean.\n1904an, \"Ba ote da gogamenik?\" argitaratu zuen \"Journal of Philosophy, Psychology, and Scientific Methods\" aldizkarian, gero, 1912an, \"Essays in Radical Empiricism\" barnean aterako zena. Subjektu eta objektuaren artean dagoen dualismoa barrera latza zela epistemologiarentzat frogatu nahi zuen eta autokontzientzia -mundu materialari kontrajartzen zitzaion entitate bezala ulertua- baztertzeko garaia zen.\n1907an, \"Pragmatism: A New Name for Old Ways of Thinking\" aurkeztu zuen , \"Pragmatismoa: izen berri bat pentsamenduaren bide zaharrentzat\". Pragmatismoa da ika-mika metafisikoak baretzen lagunduko duen metodoa, bestela, bukaezinak direnak. Mundua bakarra da ala bat baino gehiago daude? Askea da ala ez? Materiala ala espirituala? Metodo pragmatikoak nozio bakoitza interpretatzera eramaten gaitu eta dagokion ondorio praktikoak ateratzera. Ba ote dago alderik bata ala bestea aukeratzean? Ez balego, bi alternatibak gauza berbera lirateke eta ika-mika bertan behera geratu beharko luke. Jamesek pragmatismoa metodoa dela puntualizatzen du eta, horregatik, bere liburuak ez du emaitza konkreturik ematen, munduari aurre egiteko modu bat baita.\nBizitza osoan jarraitu zion depresioak eta bere burua \"bizitzera behartu zuela\" zioen.\nEgiaren kontzeptua ere landu zuen. Egiaztatzea da beharrezkoa eta, horretarako, ideiak kateatu behar dira, bata bestearen atzetik, harmonian eta oinarrizko funtzioa bete behar dute: norbanakoarentzako tresna garrantzitsuak dira, aukera ezberdinen artean gidatuko dutenak, errealitatera ondo egokituz. Egia horiek lortzea ez da helburu bat, beste behar batzuk aseko dituen bitarteko bat baizik. Egia dena baliozkoa da eta gordetzeak merezi du.\n\"Litekeena\", erreala baino zerbait gutxiago eta erabat irreala baino zerbait gehiago dena, zentzunaren nozio bikain horietako beste bat da. Erruki gabe kritikatu arren, nozio horiek iraun egiten dute; eta presio kritikoa laxatzean, berriro euretara jotzen dugu. \"Norbera\", \"gorputza\", zentzu substantzial edo metafisikoan; nozio horietako batek ere ez die ihes egiten pentsamendu era horiei. Praktikan zentzunaren denkmittelak etengabe ateratzen dira garaile. Gizaki orok, eskolatua izan arren, oraindik ere zentzunaren eran pentsatzen du edozein \"gauzaz\", hau da, bere atributuak trukagarritasunez \"sostengatzen\" dituen unitate-subjektu iraunkor gisa. Inork ez du zintzo eta tinko erabiltzen lege baten bidez elkarturiko sentsumen-nolakotasunen multzo baten nozio kritikoagoa. Kategoriok eskuan, planak egiten ditugu eta asmaketan ibiltzen gara era berean, eta esperientziaren zatirik urrunenak begien aurrean ditugunarekin lotzen ditugu. Gure azken filosofia kritikoenak moda eta fantasia hutsak besterik ez dira pentsamenduaren ama- hizkuntza honen aldean."}
{"id": "272947", "revid": "65203", "url": "https://eu.wikipedia.org/wiki?curid=272947", "title": "Joseph Hanson Kwabena Nketia", "text": "Joseph Hanson Kwabena Nketia (Mampong, Ghana, 1921eko ekainaren 22a - Akkra, 2019ko martxoaren 13a) afrikar musikagilea izan zen.\nBiografia.\nAkropongen ikasi zuen, Robert Danso musikari eta organistarekin. Ghanako akan tribuaren hizkuntzako (twi) ehunka kanta transkribatu eta argitaratu ditu. Hizkuntza horretako eskolak eta musikako eskolak eman ditu Akropongo Eskolan.\nLondresen beka bat lortu zuen, eta, hizkuntzalaritza modernoa ikasteaz gainera, pianoa, harmonia eta kontrapuntua ere ikasi zituen han. Jaioterrira itzuli ondoren, Hizkuntza Departamentuan hasi zen lanean. 1942an, musika-lanak idazten hasi zen, eta abesbatzetarako hainbat kanta egin zituen. Ghanako Unibertsitateko Soziologia Departamentuak Afrikako Ikerlanen Adiskide izendatu zuen 1952an. Harrezkero, hainbat lekutan ibili da: Nigerian, Ekialdeko Afrikan, Estatu Batuetan eta Jamaikan, besteak beste.\nIkerketa ugari egin ditu, musika eta hizkuntza uztartuz. Pittsburgheko Unibertsitatean, musika-irakaslea izan da. Egindako ikerketen emaitza gisa, hainbat artikulu eta liburu idatzi ditu: \"Akan jendearen heriotza-kantak\" (1955), \"Musika afrikarra Ghanan\" (1962), \"Mendebaldeko Afrikako musikaren historia eta antolaketa\" (1962), \"Danborrak Ghanako akan komunitateetan\" (1963), \"Ghanako folk-kantak\" (1963), \"Afrikako jainkoak eta musika\" (1970) eta \"Akan jendearen historia eta kultura \"(1982)."}
{"id": "272948", "revid": "28807", "url": "https://eu.wikipedia.org/wiki?curid=272948", "title": "J. H. Kwabena Nketia", "text": ""}
{"id": "272950", "revid": "2048", "url": "https://eu.wikipedia.org/wiki?curid=272950", "title": "Rafael Lapesa", "text": "Rafael Lapesa Melgar (Valentzia, 1908ko otsailaren 8a - Madril, 2001eko otsailaren 1a) espainiar idazle eta hizkuntzalaria izan zen. Filosofia eta letretan doktorea, eta Espainiako Hizkuntza eta Historiaren Errege Akademietako kidea. Ram\u00f3n Men\u00e9ndez Pidalen ikasle izan zen eta 1947an gramatika historikoko katedra lortu zuen Madrilgo Unibertsitatean. 1983an Ikerketa arloko Men\u00e9ndez Pidal saria jaso zuen Koldo Mitxelenarekin batera, eta 1986an Asturiasko Printzea saria, bizitza osoan egindako lanagatik. \"Honoris causa\" doktore titulua ere eman zioten hainbat unibertsitatetan. Hizkuntzalaritzari eta literatura-ikerketei eskaini zizkien bere ahalegin guztiak, eta gaztelaniaren historian egin zituen ekarpenak oinarri-oinarrizkoak dira edozein ikerketarako. Lapesaren idazlan nagusiak dira: \"Historia de la lengua espa\u00f1ola\" (1942, \"Espainieraren historia\") testu-liburua; \"La trayectoria po\u00e9tica de Garcilaso\" (1948, \"Garcilasoren jarduera poetikoa\"); \"La obra literaria del Marqu\u00e9s de Santillana\" (1957, \"Santillanako Markesaren literatura lanak\"); \"De la Edad Media a nuestros d\u00edas\" (1967, \"Erdi Arotik gure egunetara\"); \"Poetas y prosistas de ayer y de hoy\" (1977, \"Atzoko eta gaurko olerkari eta prosalariak\"); \"El espa\u00f1ol moderno y contempor\u00e1neo\" (1996, \"Espainiera modernoa eta gaur egungoa\")."}
{"id": "272951", "revid": "46380", "url": "https://eu.wikipedia.org/wiki?curid=272951", "title": "Alexandra Danilova", "text": "Alexandra Danilova (Peterhov, Errusia, 1903ko azaroaren 20a - New York, AEB, 1997ko uztailaren 13a) errusiar ballet dantzaria izan zen.\nBiografia.\nSan Petersburgoko Ballet Inperialaren eskolan ikasi zuen dantzan. Sobietar Estatu Balletarekin egin zuen debuta Marinsky antzokian (gero Kirov deituko zena), eta berehalaxe bereganatu zuen konpainiako dantzari bakarlari postua.\n1924an, Sobietar Batasuna utzi eta atzerriratu egin zen beste dantzari talde batekin, George Balantxine koreografoa tartean zela. Behin erbesteratu eta gero, Sergei Diaghileven Errusiar Balletetan sartu zen eta konpainia hartan egon zen harik eta, 1929an, Diaghilev hil zen arte. 1933an, Diaghileven konpainiaren adar batean sartu zen, Basilen Errusiar Balletak deituan, zuzendaria Wassily Basil koronela baitzen. 1938an, berriz, Montecarloko Errusiar Balletetan sartu zen, haiek ere Diaghilevekin zerikusia zutenak.\nAlexandra Danilova 1958an erretiratu zen agertokietatik. New Yorken bizi izan zen gero eta hiri hartan, American Ballet eskolan irakasletzan ez ezik, Metropolitan Operarako balletak eszenaratzen ere aritu zen. 1977an, Herbert Rossek zuzendu zuen \"Pauso erabakigarria\" filmean, Alexandra Danilovak balleteko irakaslearen papera egin zuen. Bertan, Mikhail N. Barixnikov errusiar dantzariak ere parte hartu zuen, balleteko irakaslearen papera eginez."}
{"id": "272952", "revid": "336", "url": "https://eu.wikipedia.org/wiki?curid=272952", "title": "Mikl\u00f3s Horthy", "text": "Mikl\u00f3s Horthy (; ; Kenderes, Austria-Hungaria, 1868ko ekainaren 18a - Estoril, Portugal, 1957ko otsailaren 9a) hungariar militarra eta politikaria izan zen. 1920-1944 bitartean Hungariako erregeordea izan zen.\nBizitza.\nErdialdeko Hungariako Kenderes herrian jaio zen, kalbinista aitoren semeen familia batean. Fiumeko itsas armadako akademian egin zituen ikasketak. 1909tik 1914ra Frantzisko Josef I.a Austriakoa enperadorearen gai militarretako laguntzaile izan ondoren, Lehen Mundu Gerran Austria-Hungariako itsas armadako buruzagi gorena izatera iritsi zen.\nBela Kunen aurkako gobernu kontrairaultzaileko kide izan zen, 1919ko azaroan Budapestera sartu zen, gudaroste nazionala bere mendean zuela. 1920ko martxoaren lehenean Nazio Biltzarrak Hungariako erregeorde izendatu zuen. Estatuburu zela, habsburgotarrek berriro erregetza hartzeko egin zituzten ahaleginak galarazi eta askatasunen aurkako politika bideratu zuen, komunistak eta juduak harturik bereziki erasogai. Bigarren Mundu Gerraren hasieran neutro izaten saiatu zen eta nazionalsozialismoa guztiz gogoko ez bazuen ere, azkenean Alemania eta Italiaren alderdira bildu zen. 1944an alemaniarren okupazioa eta haiek ezarritako gobernua onartu behar izan zuen. Sobietar tropak Hungarian sartzen ari zirela, haiekin negoziatzen saiatu zen, baina SSek bahitu zuten eta Alemaniara eraman. Gerra amaieran ihes egin zuen eta Portugalen hartu zuen bizilekua."}
{"id": "272953", "revid": "28807", "url": "https://eu.wikipedia.org/wiki?curid=272953", "title": "Horthy von Nagybanya", "text": ""}
{"id": "272954", "revid": "336", "url": "https://eu.wikipedia.org/wiki?curid=272954", "title": "Julius Nyerere", "text": "Julius Nyerere (Butiama, 1922ko apirilaren 13a - Londres, 1999ko urriaren 14a) Tanzaniako politikaria izan zen. Herrialdeko lehenbiziko presidentea izan zen 1964\u20131985 bitartean.\nBizitza.\nZanakien leinuko buruzagi baten semea zen. Edinburgheko Unibertsitatean egin zituen ikasketak. Tanganikara itzultzean irakaskintzan hasi zen eta Tanganikaren burujabetasunaren alde borrokari ekin zion Tanganikako Afrikar Elkartearekin. 1954an elkarte hori erakunde politiko bihurtu zuen eta izena aldatu zioten (TANU edo Tanganikako Afrikar Nazio Batasuna). Tanganikak bere burujabetasuna lortu zuenean (1961) Lehen Ministro izendatu zuten, baina kargua utzi eta TANU erakundea antolatzeari ekin zion. 1962an Tanganika errepublika bihurtu zen eta Nyerere aukeratu zuten lehendakari (% 97 aldeko boto).\n1965ean, 1970ean eta 1980an egin ziren hauteskundeetan ere bera irten zen lehendakari. 1985koetan ez zuen aurkeztu nahi izan; haren ordez, Ali Hassan Mwinyi aurkeztu zen, ordu arte lehendakariorde izana eta haren alderdikoa zena. Bitarte horretan aldaketa handiak izan ziren: 1964an militarrak matxinatu ziren eta Nyererek ingelesei eskatu zien laguntza. Handik aurrera, alderdi bakarreko aginpidea ezarri zuen. 1965ean Tangakikak eta Zanzibarrek elkartu eta estatu bat egin zuten. Ideologiaz sozialista zen, baina ez marxismoaren eta klase borrokaren aldekoa."}
{"id": "272956", "revid": "336", "url": "https://eu.wikipedia.org/wiki?curid=272956", "title": "Victor Sawdon Pritchett", "text": "Victor Sawdon Pritchett (Ipswich, Erresuma Batua, 1900eko abenduaren 16a - Londres, 1997ko martxoaren 20a) ingelesezko idazlea izan zen.\nBizitza.\nIkasketak Londresen egin zituen. Lau urtez larrua lantzeko lantegi batean lan egin zuen, saltzaile izan zen eta argazkilari baten laguntzaile gisa aritu zen Parisen. 1923-1926 urteen bitartean \"Christian Science Monitor\" aldizkariko berriemaile izan zen Irlandan eta Espainian. Londresa itzuli zenean kritikari gisa lan egin zuen hainbat aldizkaritarako, \"New Statesman\"erako batez ere.\nPritchetten lehenengo lanak \"Bidaia Espainian zehar\" (1928) izan zen, eta lehenengo eleberriak \"Clare Drummer \"(1929) eta \"Larrua bezalako ezer ez \"(1937). 1937an Brasilen kokatua den \"Lehenengo hila \"abentura liburua argitaratu zuen; Pritchettek Brasil ezagutzen ez bazuen ere, literatura-genero horretako klasiko bat bihurtu zen. \"Mr. Bluncle \"(1951) hartzen da bere eleberri hoberentzat. Hala eta guztiz ere, ipuinek egin zuten ospetsu, batez ere \"Espainiako andre maria eta beste ipuin batzuk \"bilduman argitaratu zituenak (1930). Bestalde, ezaguna izan zen idatzi zituen kritika eta saiakerengatik: \"Inpresio iraunkorrak \"(1990) eta \"Saiakera osoak \"(1991). Hainbat biografia idatzi zituen, \"Balzac \"(1973), \"Turgueniev \"(1977) eta \"Chejov \"(1988). 1971n bere autobiografia argitaratu zuen, \"Midnight Oil\"."}
{"id": "272957", "revid": "336", "url": "https://eu.wikipedia.org/wiki?curid=272957", "title": "Zientziologiaren Eliza", "text": "Zientziologiaren Eliza erlijioa da, L. Ron Hubbard zientzia-fikziozko idazleak 1954an Estatu Batuetan sortutakoa. Zientziologia dianetikan oinarritzen da, Hubbardek asmatutako psikoterapia-mota batean. \"Dianetics: The Modern Science of Mental Health\" (1950, \"Dianetika: buru-osasunaren zientzia modernoa\") liburuan azaldu zuen lehen aldiz bere teoria.\nZientziologoen helburua \"engramak\" (gertaera mingarrien oroitzapen subkontzienteak) desagerraraztea da, jokabide irrazionalak eragiten dituztelako. \"Auditoreek\" elizkideei laguntzen diete engrama horiei modu kontziente batean aurre egiten, haien buruak argi daitezen, eta haien buruko osasun-egoera hobe dadin. Zientziologiak munduko erlijio askotako sinesbideak bereganatzen ditu: ariman eta berraragitzean sinesten du, besteak beste. Zientziologiako kideek diru-kopuru handiak ordaindu behar izaten dituzte mintegietan parte hartzeko. Hori da erakundearen alderdi kritikatuenetako bat. Gainera, elizako kideei \"burua hustea\" eta haren teorien oinarri zientifikoak frogatu gabe daudela leporatzen zaio. Beste batzuen ustez, Hubbardek teoria horiek plazaratu baditu, elizei onartzen zaizkien zerga-abantailez baliatzeko izan da. Herrialde askotan, baina, ez du horrelako abantailarik lortu, eta zientziologia sektatzat hartzen da."}
{"id": "272958", "revid": "56334", "url": "https://eu.wikipedia.org/wiki?curid=272958", "title": "Jerome Isaac Friedman", "text": "Jerome Isaac Friedman (New York, AEB, 1930eko martxoaren 28a -) Estatu Batuetako fisikaria da.\nBiografia.\nChicagoko Unibertsitatean egin zituen ikasketak, eta 1956an lortu zuen doktoregoa. 1957an, Stanfordeko Unibertsitatean sartu zen, ikertzaile-laguntzaile gisa. 1963an, Massachusettseko Institutu Teknologikoan sartu zen, fisikako irakasle gisa. Hango laborategi nuklearreko buru izendatu zuten 1980an, eta Fisikako Saileko zuzendari izan zen 1983tik 1988ra.\n1963az gero, Henry W. Kendall eta Richard E. Taylorrekin lankidetzan jardun zuen Friedmanek. \"Linac\" izeneko zatiki-azeleragailu lineala asmatu zuten. 1967-1975 bitarteko ikerketetan, elektroiak, protoiak eta neutroiak bonbardatzeko erabili zuten linac-a, eta atomoaren nukleoko protoietan eta neutroietan barrenagoko beste egituraren bat bazela adierazten zuten arrastoak aurkitu zituzten. Azterketa sakonagoak eginda, protoien eta neutroien inguruan gai oso-oso txiki batzuk zebiltzala ikusi zuten (quarkak); horrela, Friedmanen eta haren lankideen ikerketei esker, quarken kontzeptua argitu ahal izan zen.\n1990ean, Fisikako Nobel saria lortu zuen, Henry W. Kendal eta Richard E. Taylor lankideekin batera, atomoen nukleoari buruz egindako ikerketengatik eta quarkek zatikien fisikan duten zeregina zehaztu izanagatik.\nGaur egun, irakaslea da Massachusettseko Institutu Teknologikoan."}
{"id": "272959", "revid": "28807", "url": "https://eu.wikipedia.org/wiki?curid=272959", "title": "Jerome I. Friedman", "text": ""}
{"id": "272960", "revid": "336", "url": "https://eu.wikipedia.org/wiki?curid=272960", "title": "Joseph-Jaques-C\u00e9saire Joffre", "text": "Joseph-Jaques-C\u00e9saire Joffre, Joseph Joffre moduan ezagunagoa (Rivesaltes, Ipar Katalunia, 1852ko urtarrilaren 12a - Paris, 1931ko urtarrilaren 3a), Frantziako mariskala izan zen.\nFrantses gudarosteko buruzagi nagusi izan zen Lehen Mundu Gerran eta \"Le Vainqueur de la Marne\" (\"Marneko garailea\") izenez ezaguna da Frantzian. Parisko hiriaren defentsan jardun zuen 1870-1871 urteetan eta Indotxinan, Afrika Mendebalean eta Madagaskarren aritu zen ondoko urteetan. Frantziako armadako estatu nagusiko buruzagi hautatu zuten 1911. urtean eta Lehen Mundu Gerra hasi zenean, haren esku geratu ziren mendebaleko armada frantziar-britainiarra. Marneko lehen galeraren ondoren (1914ko abuztua) asmatu zuen kontraerasoan (1914ko iraila) guztiz galarazi zien alemaniar osteei Parisen sartzea eta Atlantikorako bidea. Frantziako armadako buruzagi nagusi izendatu zuten 1915ean eta kritika latzak jaso zituen Sommeko guduaren ondoren (1916). Izugarrizko galerak izan ziren frontearen bi aldeetan, bostehun mila gizonetik gora hil baitziren. Ondoren agintaritza nagusia utzi zuen eta mariskal izendatu zuten 1917an. Obra militar bat (1920, \"La Pr\u00e9paration de la guerre et la conduite des op\u00e9rations 1914-1915\"; \"Gerraren prestaera eta erasoaldien gidaritza, 1914-1915\") eta oroitzapen-liburu bat (\"M\u00e9moires,\" 1932an argitara emana) idatzi zituen."}
{"id": "272962", "revid": "512", "url": "https://eu.wikipedia.org/wiki?curid=272962", "title": "L\u00edber Seregni", "text": "L\u00edber Seregni (Montevideo, Uruguai, 1916ko abenduaren 13a - 2004ko uztailaren 31) militarra eta politikaria izan zen.\nBizitza.\nArmadan egin zuen karrera. 1936rako, tenientea zen, eta, 1963an, jeneral izendatu zuten. Hala ere, ideia liberalengatik nabarmendu izan zen beti. Horren erakusgarri, Pacheco lehendakariaren gobernuak armadari ematen zizkion eskumenekin eta haren jardunbide zapaltzailearekin ados ez zegoenez, erretiroa eskatu zuen 1968an.\nArmada alde batera utzirik, hautagai aurkeztu zuen bere burua 1971ko lehendakaritzarako hauteskundeetan, Frente Amplio ezkerreko koalizioaren buruzagi gisa. Arrakasta handia lortu zuen, bigarren gelditu baitzen. 1973an, militarrek estatu-kolpea eman zuten, eta, Seregni kolpearen kontra agertu zelarik, atxilotu eta espetxeratu egin zuten. 1975ean aske utzi zuten, baina 1979an berriro atxilotu, eta 15 urteko espetxe-zigorra ezarri zioten. 1984an gelditu zen aske, eta, harrezkero, demokraziaren aldeko jarrera erakutsi zuen. Frente Amplio taldearen hautagaia izan zen 1984ko hauteskundeetan, nahiz eta gobernu militarrak horretarako debekua ezarri zion. 1989an lortu zuen hauteskundeetan parte hartzeko baimena, bere hautagaitza zela-eta koalizioan barne-liskar asko izan ondoren; hirugarren gelditu zen (botoen %\u00a021)."}
{"id": "272963", "revid": "58701", "url": "https://eu.wikipedia.org/wiki?curid=272963", "title": "Sani Abacha", "text": "Sani Abacha (Kano, 1943ko irailaren 20a - Abuja, 1998ko ekainaren 8a) nigeriar politikaria eta diktadore militarra izan zen. 1993ko azaroaren 17tik hil zen arte Nigeriako estatuburua izan zen.\nBiografia.\n1963an Zariako Akademia militarrean graduatu zen eta 1967an Armadako Kapitain izendatu zuten. Lau urte geroago Britainia Handian jarraitu zuen bere trebakuntza militarra, eta, 1980an jeneral-mailara igo ondoren, 1982an Estatu Batuetan osatu zituen militar ikasketak. 1965ean, Miss Nigeria izandako Maryam Jidahekin ezkondu zen Sani Abacha, eta bederatzi seme-alaba izan zituzten. Abacharen eginkizuna erabakigarria izan zen 1985ean, Ibrahim Babangida jenerala boterera eraman zuen estatu kolpean, eta Babangidaren laguntzailerik garrantzitsuenetako bat izan zen hura lehendakari izan zen urteetan. 1993an, ordea, Babangidak hauteskunde demokratikoen ondoren dimititu zuenean, Abachak, bere burua estatuburu izendatzeaz gainera, gobernua eta legebiltzarra deuseztatu, manifestazioak eta alderdi politikoak debekatu eta armadako ofizial asko ipini zituen funtzionario zibilen lekuan. Hurrengo urteetan, nigeriarren haserrea areagotu egin zen, industria-ekoizpen eskasa eta erregimenaren autokrazia zirela medio, kanpo-zorra gehituz zihoalako. 1998an Abujan hil zen Abacha, bera hautagai bakarra izango zuten lehendakaritzako hauteskundeak baino bi hilabete lehenago."}
{"id": "272964", "revid": "512", "url": "https://eu.wikipedia.org/wiki?curid=272964", "title": "Umberto Mastroianni", "text": "Umberto Mastroianni (Fontana Liri, 1910eko irailaren 21a - San Marino, 1998ko otsailaren 25a) italiar eskultorea izan zen. Marcello Mastroianniren osaba, artisten familia batean sortu zen eta horri esker oso gaztetatik jardun ahal izan zen eskulturgintzan. 1926. urtean Turina aldatu zen, eta han hasi zen artea lantzen. 1935ean italiar eskulturari buruzko erakusketa batean parte hartu zuen Berlin, Viena eta Budapesten, eta 1940an Veneziako Bi Urtekoan parte hartu zuen. Bigarren Mundu Gerrako italiar erresistentziaren miresle gisa nabarmendu zen berehala, eta hori izan zen bere obran agertzen zen gai nagusietako bat. Hain zuzen ere, 1945ean sari nazional bat lortu zuen \"Partisanoen monumentua\" lanarekin, eta haren ondoren gai horri berari buruzko eskulturez osaturiko sail bat osatu zuen; besteak beste, Turin, Cuneo, Frosinone eta Urbinoko monumentuek osatzen dute sail hori. 1957. urtean Boloniako Arte Ederretako Akademiako eskultura irakasle izendatu zuten. 1975ean erakusketa zabal bat antolatu zuen Parisen, \"Mugimenduak, formak eta proposamenak\" izenburupean. 1987. urtean hogeita zazpi eskultura eman zizkion Italiari, eta Erromako Arte Modernoko Museoak berari eskainitako areto batean daude ikusgai. Bere azken lan handia 1994. urtean amaitu zuen, eta Turingo Regio antzokian jarri zen ikusgai.\nBere hilobia Carmagnolan, Turinetik gertu dago."}
{"id": "272965", "revid": "512", "url": "https://eu.wikipedia.org/wiki?curid=272965", "title": "Milan Ku\u010dan", "text": "Milan Ku\u010dan (Kri\u017eevci, Jugoslaviako Erresuma, 1941eko urtarrilaren 14a) esloveniar politikaria da. Esloveniako Errepublika independentearen lehenengo lehendakaria izan zen.\nBiografia.\nHamazazpi urte zituela, Jugoslaviako Alderdi Komunistako kide egin zen. Zuzenbideko ikasketak egin zituen Ljubljanako Unibertsitatean. Ikasketak amaituta, Komunisten Ligako zenbait taldetan aritu zen.\nLehen kargu publikoa Esloveniako Legebiltzarreko lehendakaritza izan zuen, 1978tik 1982ra. 1986ra arte, Esloveniak Komunisten Ligaren Lehendakaritza Federalean zituen bi ordezkarietako bat izan zen. Ligaren Esloveniako Batzorde Zentraleko lehendakari gisa lan egin zuen 1986tik 1989ra, eta komunista serbiarren asmo hegemonikoei aurre egin zien.\n1989an, alderdi anitzeko hauteskundeak onartu zituen lehen buruzagi komunista izan zen. Urtebete geroago, Legebiltzarraren kontrola galdu zuen bere alderdiak, Demos koalizio antikomunistaren mesedetan, lehenengo hauteskunde libreetan. Hala ere, diputatuek Ku\u010dan hautatu zuten Esloveniako Errepublikako lehendakari. 1991ko ekainean, Esloveniako independentzia aldarrikatu zuen, eta, 1992ko abenduan, lehendakari hautatu zuten. 1997ko azaroan, hauteskundeak erraz irabazita, berriro hautatu zuten lehendakari (2002ra arte)."}
{"id": "272966", "revid": "512", "url": "https://eu.wikipedia.org/wiki?curid=272966", "title": "Christian Geissler", "text": "Christian Geissler (Hanburgo, Alemania, 1928ko abenduaren 25a - 2008ko abuztuaren 26a) alemaniar idazlea izan zen.\nBiografia.\nTeologia- eta psikologia-ikasketak egin zituen. 1953an katolizismora bihurtu zen, baina 1962an uko egin zion.\n1965-1968 bitartean, \"K\u00fcrbiskern\" literatura aldizkariko editore kide izan zen. 1960ko hamarraldian, militante gisa, armak desagertzeko kanpainetan eta manifestazioetan parte hartu zuen. 1973an, Errepublika Federaleko presoen gorputz zigorraren aurkako batzordea sortu zuen.\nBere lehenengo eleberrian bertan \"Anfrage\" (1960, \"Galdera\"), Geisslerrek bere literatura produkzioan etengabe agertu den gai bati heldu zion: banakoaren jokabidea injustiziez betetako garai batean. Bere hurrengo eleberrian, \"Das Brot mit der Feile\" (1973, \"Ogia limarekin\"), aginpidea dutenen harrotasuna deskribatu zuen. Hurrengoan, \"Wird Zeit, dass wir leben\" (1976, \"Bizi gaitezen ordua da\"), jatorri desberdineko pertsonek elkartasun ekintza bat egiten dute nazionalsozialisten preso bat askatzeko.\n1980ko hamarraldiaren hasieran, bere lehenengo poemak hermetikoak eta idorrak argitaratu zituen, gai berari baina bide estetiko desberdinetatik heldu nahi ziola erakutsiz. Beste lan batzuk: \"Kalte Zeiten \"(1965, \"Garai hotzak\"), \"Ende der Anfrage \"(1967, \"Galderaren amaia\"), \"Kamalatta\" (1988)."}
{"id": "272967", "revid": "336", "url": "https://eu.wikipedia.org/wiki?curid=272967", "title": "Andr\u00e9 Jacquemin", "text": "Andr\u00e9 Jacquemin (\u00c9pinal, 1904ko irailaren 3a - Paris, 1992ko irailaren 18a) frantziar margolari eta grabatzailea izan zen.\nBizitza eta lana.\n1919an bere herria utzi eta Parisa joan zen. 1921-1923 bitartean Arte Ederretako Eskolako ikasle izan zen. Berehala hasi zen, ordea, lanean bere kasa. 1953-1974 bitartean, \u00c9pinalgo museoko kontserbadore izan zen; erretiratu eta Parisa joan zenean, Arte Ederretako Akademiaren kide aukeratu zuten, eta 1989an lehendakari.\nZuzenean marrazten eta grabatzen zituen izaditik hartutako ereduak, bere sentsazioak eta inpresioak xaflara eramanez, eta horrek sentiberatasun eta egiazkotasun berezia ematen diote bere lanari. Inoiz ez zuen marrazkirik paperean egiten. Jacqueminek era guztietako gaiak erabili zituen bere grabatuetan: erretratuak, animaliak, biluziak, izadi hilak, eta abar. Baina paisaietan gailendu zen batik bat, elurrez estalitako paisaietan bereziki. Paisaia horiek halako izadiaz gaindiko kutsu bat dute, inork ez du berak bezala paperaren zuria elur bihurtzea lortu, loditasunaren tankera emanez eta eremuen isiltasuna sentiaraziz. Ilustratzaile gisa ere aritu zen, eta, besteak beste, Coletten, Bernanosen eta Malrauxen lanak apaindu zituen. Teknikari dagokionez, baliabide tradizionalak erabili zituen soilik: zizela, punta lehorra eta ur-bortitza."}
{"id": "272968", "revid": "512", "url": "https://eu.wikipedia.org/wiki?curid=272968", "title": "Victor Frankl", "text": "Victor Emil Frankl (Viena, 1905eko martxoaren 26a - \"ib.\", 1997ko irailaren 2a) austriar psikoanalista izan zen, logoterapiako psikoanalisi eskolaren sortzailea.\nIkasketak.\nMedikuntza-ikasketak egin zituen Vienako Unibertsitatean, eta psikiatria eta neurologiako doktoregoa atera zuen.\nDeportazioa eta kontzentrazio Esparruak.\nViktor Frank Vienako hirian hartu zuten bere guraso eta emaztearekin batera 1942ko udazkenean eta Theresienstadt-eko kontzentrazio esparrura deportatu zuten. 1944-1945 bitartean, Auschwitz eta Dachauko kontzentrazio esparruetan eduki zuten preso judua izateagatik. Urte haietako lekukotasuna \"Psikologo bat kontzentrazio-esparruetan\" (1955) liburuan idatzita utzi zuen. Geroago, Auschwitz-etik Kaufering eta Turkheim-era mugitu zuten (Dachauren aginpean dauden bi kontzentrazio esparru). 1945ko apirilaren 25ean, Estatu Batuetako armada askatu zuen. Bere gurasoak eta emaztea ez bezala, Viktor Franklek Holokaustoa biziraun zuen.\nAskapenaren ondoren.\nBigarren Mundu Gerra bukatu ondoren, Vienako Unibertsitateko neurologia- eta psikiatria- irakasle izendatu zuten. Franklek adierazi zuen egungo eritasun nagusia helburu edo norabiderik gabeko bizitza baten eramankizuna pairatzea zela, gizakia, bere patuaren jabe izango bazen, bere bizitzari norabide jakin bat eman beharrean zela. Hogeita zortzi aldiz doktore honoris causa izendatu zuten beste hainbeste unibertsitatetan, eta Argentinako Mediku Antropologiako Elkarteko ohorezko kidea da (1954), eta orobat Limako Neuropsikiatria eta Legezko Medikuntza Elkartekoa zen, eta Espainiako Klinika hipnotiko eta esperimentalekoa (1960), besteak beste. Obra nagusiak: \"Logos eta existentzia\" (1951); \"Psikoterapiaren oinarri antropologikoak\" (1975) eta \"Helbururik gabeko bizitza baten pairamena\" (1977)."}
{"id": "272969", "revid": "96586", "url": "https://eu.wikipedia.org/wiki?curid=272969", "title": "Melchor de Santa In\u00e9s Oianguren", "text": "Melchor de Santa In\u00e9s Oianguren (Leintz Gatzaga, 1688 - Mexiko Hiria, 1747) gipuzkoar misiolari frantziskotarra eta filologoa izan zen. Valladoliden egin zen frantziskotar eta Filipinetarantz abiatu zen, misiolari, 1715. urtean. Bi urte geroago iritsi zen Manilara, eta Kotxintxinako misioetara bidali zuten. Gaixorik, Mexikora bidali zuten osa zedin, eta 1724an Manilara itzuli zen. Misio-lanetan jardun zuen, begietako eritasun batek jota, 1732. urtean Mexikora itzuli behar izan zuen arte. Sendatu ondoren, San Agustin de las Cuevasko komentuan geratu, eta han hil zen. Hizkuntzalaritzaren inguruan egin zuen lanengatik egin zen ezagun, ordea. Latinaren, grekoaren, hebreeraren, tagaloaren, txineraren, japonieraren, aramitaren eta malaysieraren berri bazuen. Japoniera eta tagalera, Filipenetako mintzaira, ikasteko bi gramatika idatzi eta publikatu zituen: \"Arte de la lengua Japona dividida en cuatro libros seg\u00fan el arte de Nebrija\" (1738) eta \"Tagalismo elucidado\" (1742). Bestalde, euskarari buruz ere gramatika bat idatzi zuela iduri du, baita hiztegi hirukoitz bat ere: \"Arte de la lengua vascongada, Cantabrismo elucidado\" eta \"Diccionario triling\u00fce Tagalo-Castellano-C\u00e1ntabro\". Euskarari buruzko azken lan horiek ez ziren argitara eman, eta gaur egun galdutzat jotzen dira."}
{"id": "272970", "revid": "28807", "url": "https://eu.wikipedia.org/wiki?curid=272970", "title": "Melchor de Santa In\u00e9s Oyanguren", "text": ""}
{"id": "272972", "revid": "336", "url": "https://eu.wikipedia.org/wiki?curid=272972", "title": "Pedro Salinas", "text": "Pedro Salinas (Madril, Espainia, 1891ko azaroaren 27a \u2013 Boston, Amerikako Estatu Batuak, 1951ko abenduaren 4a) espainiar idazlea izan zen. Letretan doktorea zen, eta Sevillako eta Madrilgo unibertsitateetan, eta Cambridge eta Sorbonakoetan irakasle. Estatu Batuetara joan zen 1936an eta literatura irakasle izan zen Wellesley eta Baltimoreko unibertsitateetan. 27ko belaunaldiko poeta nagusietako bat izan zen. Poesia lirikoa egin zuen, oso landua, neurri laburrekoa, eta maitasunaren gaiari eskaini zizkion bertsorik gehienak, hura baitzen Salinasen ustez, ezagupenerako eta arimaren mugimendu sekretuak adierazteko tresnarik egokiena. Juan Ram\u00f3n Jim\u00e9nezen eragina dute Salinasen poesiek, hasierakoek batez ere, eta Jorge Guill\u00e9nen laguna izan zen.\nLanak.\nPoesia bilduma nagusiak: \"Presagios\" (1923, \"Zantzuak\"), \"Seguro azar\" (1929, \"Patu ziurra\"), \"F\u00e1bula y signo\" (1931, \"Alegia eta zeinua\"), \"Raz\u00f3n de amor\" (1936, \"Maitasuna dela eta\"), \"La voz a ti debida\" (1934, \"Zor zaizun ahotsa\"). Ipuinak ere idatzi zituen: \"El desnudo impecable \"(1951).\nLiteratura azterketa garrantzitsuak egin zituen: \"Jorge Manrique o tradici\u00f3n y originalidad\" (1947), \"La poes\u00eda de Rub\u00e9n Dar\u00edo\" (1947), \"Poema del Cid en romance moderno\" (1925), eta \"La literatura espa\u00f1ola del siglo XX\" (1941). Antzerki lanak ere idatzi zituen."}
{"id": "272973", "revid": "336", "url": "https://eu.wikipedia.org/wiki?curid=272973", "title": "Tomas Becket", "text": ""}
{"id": "272974", "revid": "512", "url": "https://eu.wikipedia.org/wiki?curid=272974", "title": "Stephan Balkenhol", "text": "Stephan Balkenhol (Fritzlar, Hesse, Alemaniako Errepublika Federala, 1957ko otsailaren 10a) alemaniar eskultorea da.\nBiografia.\nHanburgoko Arte Ederretako Eskolan egin zituen ikasketak, Ulrich R\u00fcckriemen lantegian. Ikasketak amaitu ondoren, lantegi horretako laguntzaile izan zen (1979-1982).\n1980ko hamarraldiaren hasieran, eskultura izoztuak osatu zituen, beirazko objektuekin. Zurezko lehenengo eskulturak 1982an egin zituen, eta, handik aurrera, zura izango zen Balkenholen gai maitatuena. Eskultura horiekin antolatu zuen, hain zuzen, 1984an erakusketa bat L\u00f6hrl galerian, M\u00f6nchengladbachen.\n1990eko hamarraldian hasi zen ospetsu izaten, eta Europako eta Estatu Batuetako hainbat museo eta galeriatan antolatu zituen erakusketak. Ordu arteko lanak gizon eta emakumeen eskulturak ziren, jarrera askotan (zutik, eserita, taldean). Kolore biziz janzten zituen batzuetan; beste batzuetan, berriz, ilea eta ahoa besterik ez zien koloreztatzen. 1990eko hamarraldiaren hasieran, animalien irudietara jo zuen Balkenholek. Animaliak bakarka (lehoia, sugea) edo taldean \u2014\"Sei hartz\" (1991) eta \"57 pinguino\" (1991)\u2014 erakusten zituen. Zenbaitetan, gizakiak eta animaliak batera erakusten ditu. Balkenholen eskulturek gaur egungo pertsonaiak adierazten dituzte, espresiorik gabeak, jarrera hieratikoan."}
{"id": "272975", "revid": "58701", "url": "https://eu.wikipedia.org/wiki?curid=272975", "title": "Jacques Bens", "text": "Jacques Bens (Cadolive, 1931ko martxoaren 25a - Vaucluse, 2001eko uztailaren 26a) frantses eleberrigilea izan zen.\n\"Valentin\" (1958) eta \"La Plume et l\u00b4ange\" (1959, \"Luma eta aingerua\") izan zituen lehenengo lanak \u2014asko gustatu zitzaizkien Raymond Queneauri eta Boris Viani\u2014. 1961ean, \"Sept Jours de libert\u00e9\" (\"Zazpi egun askatasunean\") kontakizun-bilduma osatu zuen. Lan horretan, zazpi gazte dira protagonista, eta askatasunaz nola baliatu ez dakitela erakusten ditu egileak. \"La Trinit\u00e9\" (1965, \"Hirutasuna\") hartzen da Bensen lan maisutzat. \"Adieu Sidonie\" (1969, \"Agur Sidonie\") eleberri kulturala da, baina kulturak ez dio eragozpenik jartzen idazketa-askatasunari. Liburua osatzen duten hamabi kapituluek hamabi liburu eta zodiakoko hamabi ikur dituzte oinarritzat: Boris Vian eta haren \"Herbe rouge\" I. kapitulua, Queneau eta \"Le Chiendent\" II. kapitulua, Joyce eta \"Ulises\" III. kapitulua eta abar. \"Rouge Grenade\" (1976, \"Granada gorria\") lanean, kontakizunaren trama ezkutaturik gelditzen da eleberriaren eraikuntzaren azpian: hirurogei kapitulu, hamabi egun (bost kapitulu eguneko) eta hiru gai. Poema-liburuen artean, aipagarriak ditu: \"Retour au pays\" (1968, \"Herrialdera itzulera\") eta \"41 Sonnets irrationnels\" (1965, \"41 soneto irrazional\"). Saiakera-egile gisa idatzi zituen \"Queneau\" (1962), \"Boris Vian\" (1976) eta \"Marcel Pagnol\" (1994)."}
{"id": "272976", "revid": "512", "url": "https://eu.wikipedia.org/wiki?curid=272976", "title": "Vicente Gerbasi", "text": "Vicente Gerbasi (Canoabo, Venezuela, 1913ko ekainaren 2a - Caracas, Venezuela, 1992ko abenduaren 28a) gaztelaniazko olerkigile eta saiakera idazlea izan zen.\n\"Viernes\" taldeko olerkigilerik handiena izan zen (1926-1941). Gerbasiren olerkigintzaren betetasuna bi garai desberdinetan nabarmentzen da, lehenik \"Mi padre, el inmigrante\" (1945, \"Nire aita, immigrantea\") bere aitari eskainitako olerkian, eta \"Los espacios c\u00e1lidos\" (1952, \"Eremu epelak\") olerki-liburuan. Bi obra horietan dago bilduta Gerbasiren obraren funtsa. Bere poesiaren ezaugarri nagusia da paisaia epel eta tropikaleko elementu txikien espiritua aditzera emateko gaitasun berezia, sentikortasun eta erlijiotasunez betea, mistikoa sarritan, gizakiaren patuaren, etorkizunaren kezka ageri dela horren guztiaren atzean. Obraren hasieran paisaia distiratsu hori agertzen da, baina berehala iluntzen da giroa eta hartzen dute protagonismoa heriotzari buruzko bertsoek.\nLanak.\nGerbasiren lan aipagarriak dira: \"Vigilia del naufragio\" (1937,\" Hondoratzearen esnaldia\"), \"Bosque doliente\" (1940, \"Baso eria\"), \"Poemas de la noche y de la tierra\" (1943, \"Gauaren eta lurraren olerkiak\"), \"Por arte del sol\" (1958,\" Eguzkiaren graziaz\"), \"Olivos de la eternidad\" (1961,\" Betikotasunaren olibondoak\") eta \"Tirano de sombra y juego\" (1967,\" Itzalaren eta jolasaren tiranoa\")."}
{"id": "272977", "revid": "1545", "url": "https://eu.wikipedia.org/wiki?curid=272977", "title": "Jerzy Grotowski", "text": "Jerzy Marian Grotowski (Rzesz\u00f3w, 1933ko abuztuaren 11 - Pontedera, Italia, 1999ko urtarrilaren 14a)\npoloniar antzerki-zuzendaria izan zen. Antzerki pobrea defendatu zuen, ikuslearen arreta desbidera dezakeen antzezpen edo muntaketarik gabea.\nKrakovian eta Moskun ikasketak egin ondoren, antzerki-konpainia bat sortu zuen: \"13 Ilarako Antzerkia\". 1959-1964 bitartean, konpainiako zuzendari izan zen. 1965ean Wroclawra joan zen eta izena aldatu zion konpainiari: Antzerki Laborategia. Arrakasta handia lortu zuen klasikoen egokitzapenak eginez: jatorrizko testutik abiatuta, antzezlearen eta antzezle-ikusle arteko harremana aztertzen zuen. Berak prestatutako muntaketen artean, aipagarriak dira, besteak beste, Byronen \"Kain\" (1960); Marloweren \"Fausto Doktorea\" (1962); Calder\u00f3nen \"Printze konstantea\" (1965); Wyspianskiren \"Akropolis\" (1968); eta bere \"Apocalypsis cum figuris\" (1972). Taldea 1976an desegin zen, eta harrezkero irakaskuntzan eta lan esperimentaletan aritu zen Grotowski. Haren lanak eragin handia izan du egungo zuzendari eta antzezle askorengan, Peter Brook zuzendariarengan adibidez. Haren idazki teorikoen bilduma, \"Antzerki pobre baten alde\", 1968an argitaratu zen, Brooken beraren sarrera batekin, eta antzerki ikasle eta antzezleen oinarrizko testua da egun."}
{"id": "272978", "revid": "23317", "url": "https://eu.wikipedia.org/wiki?curid=272978", "title": "Richard Leakey", "text": "Richard Erskine Leakey (Nairobi, Kenya, 1944ko abenduaren 19a - \"ibidem\", 2022ko urtarrilaren 2a) kenyar antropologoa izan zen.\nBiografia.\nMary Douglas Leakey paleoantropologoaren eta Louis Leakey antropologoaren semea izan zen. Hasieran ez zuen gurasoen bidetik jarraitu nahi izan. 1963an, ordea, australopitekoen masailezur bat aurkitu zuen, eta antropologia ikastea erabaki zuen. Londresen bi urteko ikastaro bat sei hilabetean osatu ondoren, Kenyara itzuli zen. 1967an, aztarnategi paleontologiko garrantzitsu bat aurkitu zuen Turkana aintziraren ekialdeko ertzean. Han, \"Austrolopithecus boisei\"aren burezur bat aurkitu zuen oso-osorik 1969an, eta, urte batzuk geroago, \"Homo habilis\" motako burezur bat. Burezur hura berregin eta ikertu ondoren, bi milioi urteko data ipini zion, eta \"Homo\" leinuaren antzinatasuna uste zen baino askoz handiagoa dela frogatu zuen.\n1984an, ordu arteko \"Homo erectus\"aren hezurdurarik osoena aurkitu zuen Alan Walkerrekin, eta baita \"Sivapithecus\"aren masailezurra, hortzak eta burezur-zatiak ere, 17 milioiko antzinatasuna eta gizonaren zein tximinoaren aurrekoa izan daitekeena.\n1968tik 1989ra, Kenyako Museo Nazionaleko zuzendari izan zen, eta, gero, Kenyako Fauna Zerbitzuen buru. 1977an, \"The Making of Mankind\" (\"Gizateriaren eraketa\") lana argitaratu zuen."}
{"id": "272979", "revid": "28807", "url": "https://eu.wikipedia.org/wiki?curid=272979", "title": "Richard Erskine Leakey", "text": ""}
{"id": "272980", "revid": "512", "url": "https://eu.wikipedia.org/wiki?curid=272980", "title": "Omar Torrijos", "text": "Omar Torrijos (Santiago de Veragua, 1929ko otsailaren 13a - Penonome-tik hurbil, Panama, 1981eko uztailaren 31) Panamako militarra eta politikaria izan zen. Panamako estutuburua izan zen 1968-1981 bitartean.\nBizitza.\nIkasketa militarrak egin ondoren, Panamako Goardia Nazionaleko kide izan zen, eta 1966. urtean teniente koronel izendatu zuten. 1968. urtean Arnulfo Arias aginpidetik baztertu zuen estatu-kolpean parte hartu zuen, eta, denbora laburraren buruan, batzorde militar berriko buruzagi bihurtu zen. Konstituzioa indargabetu, alderdiak legez kanpo utzi eta gogortasun handiz aurre egin zien ikasle eta enpresaburuen presioei. 1972. urtean biltzar konstituziogilea osatzeko deialdia egin zuen, eta biltzarrak gobernuburu eta Panamako iraultzako buruzagi goren izendatu zuen Torrijos. Panamako ubidearen gaineko jabetza berreskuratzeko negoziazioak bultzatu zituen Torrijosek bere agintaldiaren hasieratik, eta 1973. urtean Nazio Batuen Segurtasun Batzordearen aldeko erantzuna jaso zuen, Estatu Batuek kontrako botoa eman bazuten ere. 1977. urtean, Estatu Batuetako lehendakari Jimmy Carterekin negoziazio-prozesu luzea eraman zuen aurrera; negoziazio horien arabera, 2000. urterako panamarren mende egongo zen ubidea. 1978. urtean uko egin zion lehendakaritzarako hauteskundeetara aurkezteari, eta 1981. urtean hil zen hegazkin-istripu batean."}
{"id": "272982", "revid": "512", "url": "https://eu.wikipedia.org/wiki?curid=272982", "title": "Bruno Giorgi", "text": "Bruno Giorgi (Mococa, S\u00e3o Paulo, 1905eko abuztuaren 13a - Rio de Janeiro, 1993ko irailaren 7a) brasildar eskultorea izan zen.\nErroman eta Parisen egin zituen ikasketak, eta 1939. urtean itzuli zen S\u00e3o Paulora. Han bizi izan zen hasieran, baina geroago Rio de Jainerora aldatu zen. Rio de Janeiron Arte Ederretako Batzorde Nazionaleko kide izan zen 1952-1954 bitartean. 1951 eta 1957 urteen artean S\u00e3o Pauloko I, II eta IV. Bi Urtekoetan parte hartu zuen Giorgik, eta 1953. urtean Eskulturako Sari Nazionala eman zioten. Hasierako lanetan errealismoaren kutsua nabarmentzen zaio, baina gerora molde estilizatuagoak erabili zituen. Barrokoak, eta batez ere, Henry Moore eskultorearen irudiek eragin handia izan zuten Giorgiren obran, eta haien eraginez hasi zen forma etzanak eta makurtuak irudikatzen. Oso lan sinple eta plastikoak egin zituen, oro har, eta bere estiloak eragin handia izan du Brasilgo eskultore gazteen belaunaldietan. Giorgiren obra nagusiak hauek dira: \"Brasilgo gazteriaren monumentua\", Kultura ministerioko lorategietan, Rio de Janeiron; \"Dois Guerreiros\" brontzezko obra eta \"Meteoa\", Brasilian biak; \"Camponesa\", Rio de Janeiroko Arte Ederretako Museoan ikusgai dagoena, eta Tel Aviveko Weizmann Institutuko \"Errituala,\" marmolez egindako eskultura."}
{"id": "272983", "revid": "15795", "url": "https://eu.wikipedia.org/wiki?curid=272983", "title": "Aizpea Goenaga Mendiola", "text": ""}
{"id": "272984", "revid": "336", "url": "https://eu.wikipedia.org/wiki?curid=272984", "title": "Michael Johnson (atleta)", "text": "Michael Duane Johnson (Dallas, Texas, AEB, 1967ko irailaren 13a) atleta estatubatuar ohia da.\nBere lasterketa egiteko estilo ezohikoak, gainontzeko lasterkariek baina pauso laburragoak baina azkarragoak emanez, atletismo lasterketan denbora hobegoak lortzeko gero eta pauso kopuru txikiagoak baina luzeagoak ematearen berezko oinarrizko arauari aurre egiten zion, gainera korrika egiterakoan gainontzeko korrikalariek baina bizkarra tentegoa eramateko joera ere bazuen. Guzti honek maiz kanpotik korrika egiten ari zela ikusirik bere gorputza beharturik zeramala zirudien, baina estilo horrek emaitza ezinhobeak eman zizkion.\nBiografia.\n1990eko hamarkadan, 200 eta 400 metroko lasterkari onena izan zen. Ez zuen 400 metroko lasterketa bakar bat galdu sei urtean, eta 200 metroak 20 segundotik behera eta 400 metroak 44tik behera egin dituen lasterkari bakarra da.\nHasieran, arazo ugari izan zuen. 1988an, hanka bat hautsi, eta ezin izan zuen Seuleko Olinpiar Jokoetan parte hartu. 1990ean, 200 eta 400 metroko hogeita bat probetan parte hartu zuen, eta hogeitan gelditu zen txapeldun. 1991n, parte hartu zuen guztietan izan zen garaile.\n1992ko Bartzelonako Olinpiar Jokoetan, bera zen faboritoa bi lehiaketetan, baina pozoidura bat izan zuen, eta ez zuen dominarik irabazi bakarkako probetan. 4 x 400 errelebo lasterketan, ordea, urrezkoa irabazi zuen Estatu Batuetako taldeak, eta munduko errekor berria ezarri zuen (2 m 55, 74 s).\n1995ean, Suediako G\u00f6teborg hirian egin zen Munduko Atletismo Txapelketan, 200eko eta 400eko probak irabazi zituen. Hurrengo urtean, urrezko bi domina irabazi zituen, proba berberetan, Atlantako Olinpiar Jokoetan; hala, bi marka ezarri zituen, mundukoa 200 metrotan (19,23 s) eta olinpiarra 400 metrotan (43,49 s). 1997an, Atenasen egin zen Munduko Txapelketan berarentzat izan zen berriro 400 metroko munduko txapela."}
{"id": "272985", "revid": "28807", "url": "https://eu.wikipedia.org/wiki?curid=272985", "title": "Michael Johnson", "text": ""}
{"id": "272986", "revid": "28807", "url": "https://eu.wikipedia.org/wiki?curid=272986", "title": "Amun", "text": ""}
{"id": "272987", "revid": "1545", "url": "https://eu.wikipedia.org/wiki?curid=272987", "title": "Ammon", "text": "Ammon (, estandar \"Ammon\" tiberieraz \"\u02bbAmm\u00f4n\", \"herria\"; , \"\u02bbAmm\u016bn\"), baita ere ammondar edo Ammonen seme-alabak, Itun Zaharreko herria da, egungo Jordanian Jordan ibaiaren ekialdean, Galaad eta Itsaso Hila artean bizi zena.. Bertoko hiri nagusia \"Rabbah\" edo \"Rabbath Ammon\" zuen izena, egungo Amman dena. Bibliaren arabera (Erregeak 1 11:05-33 eta Erregeak 2 23:13) bere jainko nagusiak Milkom eta Molek zuten izena eta litekeena da jainko bakarra izatea.\nIsraeldarrekiko gerrak ia etengabeak izan zirelarik, Jefte, David, Juda eta Makabearrek menderatu zituzten."}
{"id": "272989", "revid": "28807", "url": "https://eu.wikipedia.org/wiki?curid=272989", "title": "Hezetasuna", "text": ""}
{"id": "272990", "revid": "96586", "url": "https://eu.wikipedia.org/wiki?curid=272990", "title": "Mario Molina", "text": "Mario Jos\u00e9 Molina-Pasquel Henr\u00edquez (Mexiko Hiria, 1943ko martxoaren 19a - ib., 2020ko urriaren 7a) mexikar kimikaria izan zen, estatubatuar hiritartasuna hartu zuena. Zientzia Kimikoak ikasi zituen Mexikoko Unibertsitate Nazional Autonomoan. Graduazio ondorengo ikasketak, berriz, Berkeleyko Unibertsitatean egin zituen (Kalifornia). Ondoren, irakasle eta ikertzaile gisa lan egin zuen Berkeley eta Irvingo zentroetan eta \"Jet Propulsion Laboratory\"n (Kaliforniako Teknologia Institutua). Ozono geruzari buruzko ikerketak egin zituen, batez ere. 1947an, artikulu bat idatzi zuen Sherwood Rowland estatubatuarrarekin, zeinetan ohartarazten baitzuen gas klorofluorokarbonoek kalte handia egiten diotela ozono-geruzari. 1989an, Massachusettsko Egurats, Planeta eta Lurraren Zientzietako Sailean lan egin zuen ikertzaile gisa. 1994an, Estatu Batuetako Bill Clinton presidenteak zientziari eta teknologiari buruzko aholkularitza-taldeko kide izendatu zuen. 1995ean, Kimikako Nobel Saria jaso zuen, Sherwook Rowland eta Paul J. Crutzenekin batera, ozono-geruzari buruz egin zituen ikerketengatik. 1995ean, NBEk ematen duen Ingurumenerako Programako Saria irabazi zuten Molina, Rowland eta Crutzenek. Molinak, bestalde, Amerikako Kimika Elkartearen Tyler eta Essekeb sariak irabazi zituen."}
{"id": "272991", "revid": "46380", "url": "https://eu.wikipedia.org/wiki?curid=272991", "title": "Raimon Pannikar", "text": "Raimon Pannikar katalan teologoa izan zen (Bartzelona, 1918ko azaroaren 2a - Tavertet, Osona, 2010eko abuztuaren 26a).\nTeologia, filosofia, hermeneutika eta erlijioa ikasi zituen, Indian (Benaresko Unibertsitate Hinduan) eta Estatu Batuetan (Harvard eta Santa Barbaran).\nIkuspegi globalizatzaile batetik, kristautasuna eta hinduismoa lotu nahi izan zituen, frogatzeko Jainkoa eta gizakia ezin daitezkeela bata zein bestea gabe ulertu eta Kristo edo Isvara hiru errealitateen elkargunea dela. Pentsamendu hori alor desberdinetan erabili zuen, hala nola unibertsalizatzearen teologian, kristau teologian, hirutasun-teologian, espiritualtasun konparatuan eta futurologian.\nHala ere, vedak (idazki zaharrak, hinduek Jainkoaren agerkundetzat dauzkatenak) ingelesera itzultzeagatik da, batez ere, ezaguna. Idatzi dituen lanen artean, aipagarriak dira, besteak beste: \"El Cristo desconocido del hinduismo\" (1964, \"Hinduismoak ezagutzen ez duen Kristo\"); \"Cristianismo y religiones del mundo\" (1969, \"Kristautasuna eta munduko erlijioak\"); \"El di\u00e1logo intrarreligioso\" (1978, \"Erlijio arteko elkarrizketa\"); \"Mito, fe y hermene\u00fatica\" (1978, \"Mitoa, fedea eta hermeneutika\"); \"La experiencia v\u00e9dica\" (1979, \"Veden esperientzia\"); eta \"De la alienaci\u00f3n a la relaci\u00f3n armoniosa\" (\"Alienaziotik harreman harmonikora\")."}
{"id": "272992", "revid": "28807", "url": "https://eu.wikipedia.org/wiki?curid=272992", "title": "Raimon Panikkar i Alemany", "text": ""}
{"id": "272993", "revid": "139620", "url": "https://eu.wikipedia.org/wiki?curid=272993", "title": "Claudio Rodr\u00edguez", "text": "Claudio Rodr\u00edguez Garc\u00eda (Zamora, 1934ko urtarrilaren 30a - Madril, 1999ko uztailaren 22a) espainiar idazlea izan zen.\nBiografia.\nFilologia Erromanikoko lizentziaduna zen, eta gaztelaniako irakasle gisa lan egin zuen Ingalaterrako zenbait unibertsitatetan. 1953an, \"Don de la ebriedad\" eman zuen argitara, eta Adon\u00e1is Olerki Saria eman zioten. Obra hori da, hain zuzen ere, Claudio Rodr\u00edguezen lan nagusietako bat. Aipagarriak ditu, orobat, \"Conjuros\" (1958), \"Alianza y condena\" (1965) eta \"El vuelo de la celebraci\u00f3n\" (1976) olerki-liburuak, zeinak eman baitzioten Espainiako XX. mendearen bigarren erdialdeko olerkari onenaren izena. Rodr\u00edguez izan zen Luis Cernudaren eraginpean sorturiko eta hasieran batez ere konpromiso sozial nabarmena erakutsi zuen 50eko Belaunaldiko olerkari gailenetako bat, esaldien originaltasunagatik eta mundu mitiko bereziagatik. 1983an argitaratu zuen \"Desde mi palabra\", bere obra osoa biltzen duena, eta Espainiako Literaturako Sari Nazionala eskuratu zuen hari esker. Sariei dagokienez, aipagarriak ditu Espainiako Poesia Sari Nazionala (1983) eta Letretako Asturiasko Printzearen saria (1993). 1987an, Real Academia Espa\u00f1olako kide hautatu zuten. 1991n, \"Casi una leyenda\" olerki-liburua eman zuen argitara."}
{"id": "272995", "revid": "336", "url": "https://eu.wikipedia.org/wiki?curid=272995", "title": "Jean-Robert Ipoust\u00e9guy", "text": "Jean-Robert Ipoust\u00e9guy (Dun-sur-Meuse, Frantzia, 1920ko urtarrilaren 6a - Dun-sur-Meuse, Frantzia, 2006ko otsailaren 8a) frantses pintore eta eskultorea izan zen.\nBiografia.\nPintore izan zen 1950 bitartean, baina margolaritza utzi zuen gero, kolorea menderatzen ez zuelako. Bere kasa hasi zen eskultura egiten, eta berehala osatu zuen lan zabal eta originala, hasieran nahiko abstraktua, baina betiere giza irudiari garrantzia ematen ziona. Sexua eta heriotza dira bere obra osoan nabarmentzen diren gaiak. Material guztiak erabili ditu: burdina, zementua, zura, lurra, brontze trinkoa, plastikoa eta marmola \u2014zuzenean zizelatua\u2014. Teknika horretan maisutasun handia erdietsi du. Bere lanak eskultura hutsak baino gehiago, ikuskizun zirraragarriak dira, argiaren joko konplexuak dituzten jende-multzo monumentalak.\nAipagarriak dira, besteak beste, \"Mac Geeren omenez\" (1950), \"Roger edota hilen herria\" (1959), \"Aitaren heriotza\" (1968), \"Amaren agonia\" (1970), \"Amoranteak\" (1970) eta \"Neska gaztea\" (1990, brontze saila). Behin baino gehiagotan, atzera bota izan zaizkio enkarguz egindako lanak, esate baterako, Filadelfiako katedralak eskatutako \"Neumann gotzaiaren heriotza\" (1976). Izan ere, bere lanek beti sortzen dute halako ezinegon bat. 1995ean, jaioterriari oparitu zion eskultura hori, eta hango eliza gotiko batean dago."}
{"id": "272996", "revid": "28807", "url": "https://eu.wikipedia.org/wiki?curid=272996", "title": "Jean Robert Ipousteguy", "text": ""}
{"id": "272997", "revid": "512", "url": "https://eu.wikipedia.org/wiki?curid=272997", "title": "Jos\u00e9 Mar\u00eda Ruiz-Mateos", "text": "Jos\u00e9 Mar\u00eda Ruiz-Mateos (Rota, C\u00e1diz, Espainia, 1931ko apirilaren 11 - Puerto de Santa Mar\u00eda, C\u00e1diz, 2015ko irailaren 7a) espainiar enpresaburua izan zen, Rumasa enpresaren jabea.\nBiografia.\nTxikitan Jerez de la Fronterara aldatu zen familiarekin, eta hango Merkataritza Eskolan egin zituen merkataritza-irakasle izateko ikasketak.\n1961ean, enpresa-talde bat sortu zuen, Rumasa (\"Ruiz Mateos Sociedad An\u00f3nima\"), eta enpresa haren nagusi gisa hasi zen ospea irabazten. Izan ere, 1967an Madrila aldatu zen, eta bultzada handia eman zion bere enpresari. Sortu eta handik hamar urtera, esaterako, bazituen 8 banku, 59 enpresa eta 15.000 langile, eta hurrengo hamarraldian ere (1971-1982) izugarrizko bilakaera izan zuen: Ruiz-Mateosen beraren arabera, 400 enpresa, 60.000 langile eta 100.000 akziodun. Espainiako enpresa pribatu handienetakoa izatera iritsi zen Rumasa.\n1980ko hamarraldiaren hasieran, ordea, gorabeherak zituela zabaldu zen (200.000 milioiko zorra zuela esan zen), eta gobernuak jabetza kendu zion 1983an. Jos\u00e9 Mar\u00eda Ruiz-Mateosek ihes egin behar izan zuen, eta, harrezkero, eztabaida eragin izan du beti, eta gogor eraso die erakundeei. Auzi ugari izan zituen: 1997an, merkataritza-agiriak faltsutzeaz salatu zuten, baina epaileak aske utzi zuen.\nRuiz-Mateosek bere inperioa, osorik ez bada ere, berreraiki egin zuen Nueva Rumasa izenarekin. 2011n, Nueva Rumasak hartzekodunen konkurtsoa prestatu zuen taldeko zenbait enpresarentzat."}
{"id": "272998", "revid": "28807", "url": "https://eu.wikipedia.org/wiki?curid=272998", "title": "Jos\u00e9 Mar\u00eda Ruiz-Mateo Jim\u00e9nez de Tejada", "text": ""}
{"id": "272999", "revid": "1519", "url": "https://eu.wikipedia.org/wiki?curid=272999", "title": "Viktor Emanuel III.a Italiakoa", "text": "Viktor Emanuel III.a (, ; Napoli, 1869ko azaroaren 11 - Alexandria, Egipto, 1947ko abenduaren 28a) Italiako errege izan zen 1900-1946. urteetan.\nBizitza.\nHunberto I.a Italiakoaren semea eta ondorengoa zen. Agintaldiaren hasieratik egoera zail nahasia izan zuen. Legebiltzarraren nahietara mugatu zen eta, beraz, Turkiaren aurkako gerra onartu zuen (1911). Lehen Mundu Gerraren bezperan ere Alemania eta Austria-Hungaria aliatu ohien aurka borrokatzea erabaki zuen.\nFaxismoaren hazkundeari oztopoak jartzeko gauza ez zela ikusirik, 1922. urtean Benito Mussolini faxistaren esku utzi zuen aginpidea. Erregimen faxistaren pean eginkizun sinbolokoa bete zuen erregeak, eta 1936an Etiopiako enperadore izendatu zuten. Bigarren Mundu Gerran italiar armada jasaten ari zen hondamendiak neurri gogorrak hartzera behartu zuen: 1943. urtean Mussolini kargutik kendu zuen eta, haren ordez, Pietro Badoglio mariskala izendatu zuen gobernuburu. Hori guztia ez zen erregearen izen ona mantentzeko aski izan, eta gerra amaitutakoan Italiaren etorkizuna monarkian ala errepublikan oinarritu erabakitzeko biltzarra egin zen. Hauteskundeen emaitzen beldur, 1946an bere seme Humbertoren alde abdikatu zuen, eta, hauteskundeetako emaitza errepublikaren aldekoa izan zenez, erbestera jo behar izan zuten aita-semeek."}
{"id": "273001", "revid": "46380", "url": "https://eu.wikipedia.org/wiki?curid=273001", "title": "Rafael del Riego", "text": "Rafael del Riego y Fl\u00f3rez (Tu\u00f1a, Tineo, Asturias, 1784ko apirilaren 9a - Madril, 1823ko azaroaren 7a) espainiar militar eta politikaria izan zen. Hirurte Liberaleko buru garrantzitsuenetako bat izan zen.\nBiografia.\nFrantsesen aurka borrokatu zen Espainiako Independentzia Gerran, eta Napoleonen gudarosteak preso eduki zuen 1814 arte. Armadan sartu zen berriro eta konstituzioaren aldeko mugimenduaren buru bihurtu zen 1820ko urtarrilaren 1ean. Andaluzian zehar ibili zen, absolutismoaren aurkako altxamendua sustatuz, eta Fernando VII.ak C\u00e1dizko konstituzioa onartu orduko armak utzi zituen. Galiziako jeneral goren izendatu zuten, baina arazo batzuk izan ondoren Aragoira aldatu zuten.\n1821ean betikoz kendu zioten kargua, ezker muturreko liberalen alde zegoelako. Diputatu egon zen gorteetan, masoi-talde baten bozeramaile eta 1823an gudarosteko buru jardun zuen berriro Hirurteko Liberala suntsitu nahi zuen San Luisen Ehun Mila Semeen erasoari erantzuteko. Traidore batzuek saldu zuten Sierra Morenako mendietan, eta preso hartu eta Madrila eraman zuten. Epaitu eta urkatu zuten.\nHil ondoren, Espainiako iraultzaile liberalen irudi nagusi bihurtu zen, eta berak 1820an bere gudari talde iraultzaileentzat idatzarazi zuen martxa militarra izan zen errepublikazaleen himno nagusia. Orobat, Espainiako Bigarren Errepublikako (1931-1939) himno ofiziala izan zen \"Riegoren Himnoa\" deituriko martxa."}
{"id": "273002", "revid": "92235", "url": "https://eu.wikipedia.org/wiki?curid=273002", "title": "Norbert Tauer", "text": "Norbert Tauer (Pilsen, 1898ko ekainaren 6a - Praga, 1983ko urtarrilaren 28a) txekiar euskalari eta idazlea izan zen.\nBiografia.\nMerkataritza-ikasketak egin zituen Pragan, eta hiri hartako udalean aritu zen lanean, diplomazia-zerbitzuan. 1919-1939 bitartean, Madrilen egon zen, Txekoslovakiako diplomazia-ordezkari. Hogei urte zituela etorri zen lehen aldiz Euskal Herrira, eta euskara ikasten hasi zen. Euskarazko lehen artikulua \"Argia\" aldizkarian argitaratu zuen, 1928an. Txekoslovakian ere idatzi zuen euskaldunei buruz \"N\u00e1rodn\u00ed obzor\" aldizkarian, esaterako: \"Baskov\u00e9\" (1936, \"Euskaldunak\") eta \"Baski\u010dtina a jej\u00ed dne\u0161n\u00ed situace\" (1965, \"Euskara eta euskararen oraingo egoera\") artikuluak. 1968an, Pragan, \"Slovn\u00edk spisovatel\u016f. \u0160pan\u011blsko Portugalsko\" (\"Espainiako eta Portugaleko idazleen hiztegia\") liburua argitaratu zen. Hura izan zen bere lanik garrantzitsuena. Euskaraz ere asko idatzi zuen, \"Euzko Deya\", \"Olerti\", \"Karmel\", \"Egan\", \"Gernika\", \"Euskaltzaleak\", \"Umeen Deya\" aldizkarietan, besteak beste. 1962an, omenaldi gisa, Argentinako euskaltzaleek Taueren euskal idazki batzuk bildu eta \"Nere idazkiak\" izenburupean argitaratu zizkioten. Gutun-truke jakingarririk izan zuen, bestalde, gerra ondoko hainbat euskal idazlerekin. Euskaltzaindiko ohorezko kidea izan zen."}
{"id": "273003", "revid": "512", "url": "https://eu.wikipedia.org/wiki?curid=273003", "title": "Juan Txillida Ameztoi", "text": "Juan Txillida Ameztoi (Donostia, 1956 - ) gipuzkoar pintore eta eskultorea da. Gonzalo Txillida pintorearen semea.\nEstilo erabat pertsonala landu du 1981ean lehen aldiz Donostiako Alga galerian jendaurrean bere lanak aurkeztu zituenetik. Marrazki idealizatu, leun eta delikatua landu zuen lehen urteetan, baina, collagegintzan ere aritu ondoren, 1998. urtean eskulturari lotu zitzaion, eta horixe izan da azken urteetan jorratu duen alorra. Inguruko espazioari ere egitura guztiz berezia ematen dioten eskultura figuratibo txikiak eta berak \"eskultura bizigarriak\" deitzen dituenak landu ditu gehienbat, begirada bakar batean objektuaren plano guztiak utzi nahi dituztenak. 1981etik 2001 urtera arte hogei bakarkako erakusketa egin ditu, margogintzari eskainiak 1998ra bitartekoak, Donostiako La Colchoner\u00eda eta Errenteriako Gaspar galerietan gehienbat. Taldekako hamabi bat erakusketatan ere parte hartu du hogei urte horien buruan, 1996ko \"Los seis Chillida\" erakusketa barne. 1999an, bestalde, Donostiako Benta Berri auzoko Parrokia berrian ikusgai dauden bi eskultura egin zituen: \"Kristo\" eta \"Andre Maria\", bere aita Gonzalo Txillidak eginiko muralarekin batera aldare nagusiaren osagarri artistiko garrantzizkoenak direnak."}
{"id": "273004", "revid": "28807", "url": "https://eu.wikipedia.org/wiki?curid=273004", "title": "Juan Chillida Ameztoy", "text": ""}
{"id": "273005", "revid": "28807", "url": "https://eu.wikipedia.org/wiki?curid=273005", "title": "Juan Luis Goenaga Mendiola", "text": ""}
{"id": "273007", "revid": "58701", "url": "https://eu.wikipedia.org/wiki?curid=273007", "title": "Louis Lecoin", "text": "Louis Lecoin (Saint-Amand-Montrond, Frantzia, 1888ko irailaren 30a - Les Pavillons-sous-Bois, Frantzia, 1971ko ekainaren 23a) militante anarko-sindikalista izan zen.\nBizitza.\nGaztetatik borrokatu zen alderdi politikoen agintepeko sindikalismoaren aurka. Kropotkinen jarraitzailea zen, eta \"Union anarchiste\" taldeko idazkari izan zen 1912an. Bakezale porrokatua zen, eta kartzelara eraman zuten 1916an, Lehen Mundu Gerraren aurkako ekimenak bultzatzeagatik.\n1921. urtetik aurrera bereziki nabarmendu zen Sacco eta Vanzetti kide anarkisten alde, eta geroago, Durruti, Ascaso, Makhno eta Berneri anarkisten estradizioaren aurka. 1936an Comit\u00e9 pour l\u00b4Espagne libre delako batzordea sortu zuen Espainiako errepublikanoen alde. 1939an berriro ere kartzelatu zuten, bakearen aldeko ekintzengatik. 1948an \"D\u00e9fense de l\u00b4homme\" aldizkari anarkista sortu zuen eta 1956an \"Libert\u00e9\" izeneko egunkaria. 1962an armadaren aurreko intsumisioaren aldeko kanpaina bati ekin zion eta, hogeita hiru egunez gose-greban egon ondoren, Frantziako parlamentuak objekziorako eskubidea onartzea lortu zuen. Armak uztearen aldeko batzordean lan egin zuen aurrerantzean, hil arte.\nBi liburu idatzi zituen: \"De prison en prison\" (1947, \"Presondegiz presondegi\") eta \"Le Cours d\u00b4une vie\" (1965, \"Bizitza baten joana\")."}
{"id": "273008", "revid": "512", "url": "https://eu.wikipedia.org/wiki?curid=273008", "title": "Charles Willard Moore", "text": "Charles Willard Moore (Benton Harbor, Michigan, AEB, 1925eko urriaren 31 - Austin, Texas, AEB, 1993ko abenduaren 16a) estatubatuar arkitektoa izan zen.\nBiografia.\nArkitektura Michiganeko Unibertsitatean ikasi zuen, eta 1957an filosofiako doktoregoa lortu zuen Princetoneko Unibertsitatean. 1991n \"Moore-Anderson architects\" sortu zuen. Robert Venturi, Romualdo Giurgola, Turnbull, Esherick, eta abarrek osatutako arkitekto belaunaldikoa da Moore.\nBizitasuna da arkitekto horien guztien ezaugarrietako bat. Moore artista jantzia zen, sentiberatasun handikoa; haren lanen artean aipatzekoak dira Orindo etxea (Kalifornia, 1962), piramide-itxurako sabaia duena, eta urte horretan bertan egin zuen merkataritza eraikina. Sonomako (Kalifornia) konderriko zurezko etxeak (1963-1965) eta Sea Ranch kirol-elkartea garai horretako arkitekturaren beste bi adibide dira, zeinetan maisutasun handiz txertatzen duen eraikina paisaiaren barruan. Aipagarriak ditu bestalde: Santa Cruzeko Unibertsitateko Kresge College (1966-1974); Berlingo Tegel Harbor Housing (1980-1987), etxebizitza saila eta denbora librerako guneak Berlingo kaian; Rancho de Santa Feko Jaiokundeko eliza (Kalifornia, 1990). 1977-1979 urteen bitartean New Orleanseko Piazza d\u00b4Italia egin zuen, hizkuntza postmodernoaren oinarritzat hartzen dena."}
{"id": "273009", "revid": "7738511", "url": "https://eu.wikipedia.org/wiki?curid=273009", "title": "James William Fulbright", "text": "James William Fulbright (Sumner, Missouri, 1905eko apirilaren 9a - Washington, 1995eko otsailaren 9a) Estatu Batuetako hezitzaile eta politikaria izan zen. Arkansasko Unibertsitatean, Oxfordekoan eta George Washington Zuzenbide Fakultatean egin zituen ikasketak. Washingtonen hasi zen zuzenbide-lanak egiten, 1934. urtean, eta urtebetez lan egin zuen Justizia sailean, fiskal gisa. Irakasle gisa ere jardun zuen George Washington Unibertsitatean eta Arkansaskoan; hango errektore ere izan zen 1939 eta 1941 bitartean. Alderdi Demokratako kidea izan zen, eta, besteak beste, ordezkarien ganberako kide eta senatari izendatu zuten. Senatari gisa garrantzi handiko lanak egin zituen, batez ere 1946. urtean, Estatu Batuetako eta atzerriko irakasleen eta ikasleen arteko elkar trukea bideratzeko diru laguntzak eskaintzeko Fulbright legea onartu zuelarik (1961ean zuzendu zen lege hura, Fulbright-Hays legearekin), eta orobat Senatuko Kanpo Arazoetako Batzordearen presidente izan zen garaian (1959-1974). Estatu Batuetako kanpo-politikaz arduratu zen, batez ere Vietnamgo gerran izandako parte-hartzeaz (1959-1975). 1974. urtean senatari gisa seigarren legegintzaldirako bere burua aurkeztu zuen, baina ez zuen Arkansasen garaipena lortu, eta urte hartan bertan utzi zuen bere kargua."}
{"id": "273010", "revid": "56334", "url": "https://eu.wikipedia.org/wiki?curid=273010", "title": "William Layton", "text": "William Hardesty Layton (Osborne, Kansas, - Madril, ) estatubatuar antzerki-zuzendari eta irakaslea izan zen. New York eta Londresko antzokietan lan eginez trebatu zen antzezle modura. 1950eko hamarkadaren amaieran Espainiara iritsi zen Lorcaren ospeak erakarrita, eta Espainia eta Estatu Batuetako antzerkigintzak hurbiltzen saiatu zen, egile espainiarren nahiz Tennessee Williams edo Albeeren lanak ezagutaraziz. Espainiako antzerki-eskola modernoek zituzten gabeziez jabetu zenean, bertan gelditu eta antzezpen irakasle gisa lan egitea erabaki zuen. Berari esker hasi ziren Espainiako antzezleak Stanislavski metodoaren bitartez trebakuntza sistematizatua jasotzen. Antzezle, zuzendari eta antzerkigileak hezteaz gainera, Espainiako antzerki-moldea freskatu eta modernizatu zuten antzerki konpainiak ere sortu zituen. Talde hauekin antzezpen-lan gogoangarriak egin zituen, Txekhoven \"Osaba Vania\" edota Albeeren \"Zooaren historia\", esaterako. \n\"Por qu\u00e9: trampol\u00edn del actor\" (\"Zergatik: antzezlearen tranpolina\") liburuan adierazten duenez garrantzitsuena bilatzea da Laytonentzat, norberaren lana etengabe zalantzan jartzea, eta bilaketa zoragarri horrekin gozatzea. 1989an Arte Ederretako Domina jaso zuen, eta 1990ean D\u00e9dalo saria."}
{"id": "273011", "revid": "336", "url": "https://eu.wikipedia.org/wiki?curid=273011", "title": "Grigori Potiomkin", "text": "Grigori Alexandrovitx Potiomkin-Tavritxeski \u2014batzuetan \"Potemkin\" transkribatua\u2014 (, \"Grigoriy Aleksandrovich Potyomkin-Tavricheskiy\"; Txiskhovo, Bielorrusia, 1739ko irailaren 24a - Skaliany, Besarabia, 1791ko urriaren 5a) errusiar politikari eta militarra izan zen.\nErrusiako Katalina II.a enperadoreak begiko zuen eta haren hurbileko aholkulari izendatu zuen. Eragin handia izan zuen enperadorearengan, eta haren erresuma handitu eta zabaldu zuen. Errusiaren eta Turkiaren arteko lehen gerraren ondoren Errusiak 1774an Itsaso Beltzetik Ukrainaraino beretuak zituen lurraldeetako gobernari izendatu zuten. Kargu horretan antolatzaile bikaina zela frogatu zuen: biztanleak ekarri zituen kanpotik Ukrainako estepara, eta hiriak, gotorlekuak eta portuak sortu zituen; Krimeako khanerria beretu zuen, Sebastopol hiria sortu eta han finkatu zuen Itsaso Beltzeko itsas armada.\nErrusiaren eta Turkiaren arteko bigarren gerraren aldian (1787-1791), Bizantziar Inperioa berriro sortzeko eta Katalina II.aren biloba Konstantino inperio hartako buru izendatzeko asmoa izan zuen. Gudarosteko buru izendatu zuten; itsas armada galdu zuen eta nekez beretu zituen Otxakov eta Bendery hiriak. Suvorovek ordezkatu zuen. Bitartean, etsaiak azpilanean ari izan zitzaizkion eta enperadoreak Zoubov izendatu zuen aholkulari. Enperadorearen begikotasuna berreskuratzen saiatu zen Potiomkin, alferrik ordea."}
{"id": "273012", "revid": "512", "url": "https://eu.wikipedia.org/wiki?curid=273012", "title": "Yolanda Lins d'Augsburg Rodrigues", "text": "Yolanda Lins d'Augsburg Rodrigues (Rio de Janeiro, 1942ko urtarrilaren 27a), Augsburg eta Ulmeko kondesa izenez ere ezaguna, brasildar eskultore, margolari eta diseinatzailea da.\nSorterrian egin zituen ikasketak, eta han eskuratu zituen Arte Ederretako eta Pianoko diplomak. Geroago, Etruriar Arteko doktoregoa lortu zuen Erromako Unibertsitatean, eta Artearen Historiako doktore izendatu zuten Madrilgoan, 1974an. Ikasketa haiek amaitu ondoren, Parisa aldatu zen Arte Ederretako Eskolan ikasketak sakontzera. Eskulturari dagokionez, Erroman hasi zen artearen alor hori lantzen, Paulo VI.a aita santuak Vatikanorako eskatutako ate bat egiten ari zen Giacomo Mazuren eskutik. 1969an, Madrilen kokatu zen, eta han egin ditu bere karrera artistikoko lan nagusiak, bai eskulturakoak eta baita pintura abstraktuaren alorrekoak edota diseinukoak ere (zapatak, poltsak, zapiak, bitxiak eta abar). Hainbat sari irabazi ditu: UNESCOren saria 1975ean, marmolez egindako \"Udazkeneko emakumea\" lanarekin; Parisko Gran Palais, 1976an; Madrilgo Bi Urtekoko sari bat; NBEn saria 1979ean eta abar. Mundu guztiko hirietan eta areto nagusietan egin ditu erakusketak, adibidez, Paris, Londres, Sao Paulo, Lisboa, Erroma, Bartzelona, New York eta Madrilen."}
{"id": "273013", "revid": "512", "url": "https://eu.wikipedia.org/wiki?curid=273013", "title": "Jean Amado", "text": "Jean Amado (Aix-en-Provence, Frantzia, 1922ko urtarrilaren 27a - 1995eko urriaren 16a) frantses eskultorea izan zen. Diseinatzaile handia izan zen.\nBiografia.\nLehenengo urteetan zeramika-lanak egin zituen batez ere, bere emazte Jo Steenackersekin batera. 1954. urtean Fernand Pouillon arkitektoak Aljerreko dorre bateko aurrealdeko dekoratua egin zuen; dorreak 40 metro zituen garai eta 6 metro zabal; era horretako eraikin batek beste klima batzuetako herrialdeetan erabiltzen den terrakota baino gai iraunkorragoa behar zuen, eta 1957an Amadok \"cerastone\" gaia sortu zuen, basalto harez eta zementu urtuz osatutako nahasketa.\n1960ko hamarraldian zehar masaren pigmentazioaz arduratu zen batez ere Amado. Bestalde, garai horretan Jeanne-Bucher galeriak Amadoren lana erakutsi zuen Parisen eta asko zabaldu zen Amadoren ospea. 1970ean egin zuen bere lehen erakusketa Jeanne-Bucher galerian; 1980an Grenobleko Eskultura- eta Pintura-museoan erakusketa bat antolatu zuen eta baita Otterloko Rijksmuseum Kr\u00f6ller-M\u00fcller museoan ere; 1985ean Parisko dekorazio-arteen museoan erakusketa bat antolatu zuen. 1989an Marseillan \"Hommage \u00e0 Rimbaud\" (\"Omenaldia Rimbaudi\") eskultura-lana prestatu zuen. Poliki-poliki Amadoren lanak Frantzia osoan ikusi ziren, iturriak batez ere."}
{"id": "273015", "revid": "512", "url": "https://eu.wikipedia.org/wiki?curid=273015", "title": "Alphonse De Waelhens", "text": "Alphonse De Waelhens (Anberes, 1911ko abuztuaren\u202f11 - Lovaina, 1981eko azaroaren\u202f19a) belgikar filosofo neoeskolastikoa izan zen.\nBizitza.\nLogika, epistemologia eta filosofiaren historiako irakaslea izan zen Lovainako Unibertsitatean. Filosofiaren historiari buruzko lan asko egin zituen, baina filosofia autonomo bat ere garatu zuen. Teoria fenomenologikoen ezagutzaile aparta zen, Edmund Husserlena, batez ere. \"De Waelhensentzat\", izatearen zertarakoa bere sustraitze historikoan aztertzea da filosofia, bizitako esperientzia hausnartutako esperientzia bihurtzeko, eta bizitzeak izateko arrazoiren bat izateko.\nLanak.\nBere obra teoriko nagusia \"La Philosophie et les exp\u00e9riences naturelles\" (1961, \u00abFilosofia eta esperientzia naturalak\u00bb) da. Bestalde, arreta handiz aztertu zuen zoramena eta eritasuna \"La Psychose. Essai d'interpr\u00e9tation analytique et existentiale\" (1972, \u00abPsikosia. Interpretazio analitiko eta existentzialaren saiakera\u00bb) liburuan. Ikerketa-lan hori oinarri harturik, De Waelhensek zioen ez dela posible antropologia filosofikorik, inkontzientearen eta eritasunaren oinarrizko erreferentziarik gabe.\nBeste zenbait lan aipagarri: \"Existence et signification\" (1958, \u00abIzatea eta esanahia\u00bb), \"La Philosophie de Martin Heidegger\" (1942, \u00abMartin Heideggerren filosofia\u00bb), \"Une philosophie de l'ambigu\u00eft\u00e9. L'existentialisme de Maurice Merleau-Ponty\" (1951, \u00abAnbiguotasunaren filosofia bat. Maurice Merleau-Pontyren existentzialismoa\u00bb) eta \"Ph\u00e9nom\u00e9nologie et v\u00e9rit\u00e9. Essai sur l'\u00e9volution de l'id\u00e9e de v\u00e9rit\u00e9 chez Husserl et Heidegger\" (1953, \u00abFenomenologia eta egia. Husserl eta Heideggerren egiaren ideiaren bilakaerari buruzko saiakera\u00bb)."}
{"id": "273016", "revid": "512", "url": "https://eu.wikipedia.org/wiki?curid=273016", "title": "Ibn Tufail", "text": "Ibn Tufail, izen osoa Abu Bakr Muhammad ibn Abd al-Malik ibn Muhammad ibn Tufail al-Qaisi al-Andalusi (arabieraz: \u0623\u0628\u0648 \u0628\u0643\u0631 \u0645\u062d\u0645\u062f \u0628\u0646 \u0639\u0628\u062f \u0627\u0644\u0645\u0644\u0643 \u0628\u0646 \u0645\u062d\u0645\u062f \u0628\u0646 \u0637\u0641\u064a\u0644 \u0627\u0644\u0642\u064a\u0633\u064a \u0627\u0644\u0623\u0646\u062f\u0644\u0633\u064a; Guadix, 1105 inguru - Marrakex, 1185 edo 86), Abubazer edo Abentofail ere deitua, al-Andalusko filosofoa izan zen, Ibn Bajjaren garaikidea eta jarraitzailea. Politikari, jakintsu eta filosofo gisa nabarmendu zen.\nBizitza.\nAbu Yaqub Yusuf almohadeen printzearen bisirra eta sendagilea zen, eta herri askotako jakintsuen bilgune bihurtu zuen printzearen gortea. Ibn Tufaylen zientzia lan gehienak galdu badira ere, astronomian Nikolas Koperniko edo Galileo Galileiren aitzindari izan zela dirudi. Haren filosofia, aldiz, ondo ezagutzen da; eragin handia izan zuen eleberri alegoriko bat idatzi zuen, \"Ilayy b. Yakzan\" (\"Zaindariaren seme bizia\", mendebaldean \"Philosophus Autodidactus\" tituluarekin ezagutzen dena). Liburu horretan hartu zuen oinarria, adibidez, Baltasar Graci\u00e1n filosofo espainiarrak bere \"El critic\u00f3n\" lanean; Leibniz eta Spinozak biziki goretsi zuten. Bere garaian nagusi ziren bi pentsamendu joeren sintesia egiten du Ibn Tufaylek: Ibn Bajjaren peripatetismoa, espekulazio-zientziak lehen mailan jartzen zituena, eta meditazioaren bidea, Ibn Sinaren ustez intuizio estatikora daramana. Betiere filosofia eta erlijioaren arteko lotura dago Ibn Tufaylen filosofiaren oinarrian: bide horretatik, betiere garai hartako ortodoxia musulmana saihestuz, arrazoiaren bidezko ezagutza bultzatzen saiatu zen Ibn Tufayl."}
{"id": "273017", "revid": "336", "url": "https://eu.wikipedia.org/wiki?curid=273017", "title": "Michel C\u00e9p\u00e8de", "text": "Michel C\u00e9p\u00e8de (Wimereux, Pas-de-Calais, 1908ko urriaren 20a - Paris, 1988ko azaroaren 26a) agronomo eta administratzaile frantsesa izan zen.\nIngeniaritza, geologia eta zuzenbidea ikasi zituen. Dena dela, bere karrera nekazaritzaren ingurukoa izango zen: nekazaritza ekonomiako irakaslea Nekazaritza Institutuan (1931), Nekazaritza ministerioko bulegoburu, zuzendariorde eta ikasketaburu (1944-1945), ekonomia eta soziologia irakaslea Nekazaritza Institutuan (1947), Elikagaiak eta Nekazaritza ministerio arteko batzordeko lehendakari, sozialisten garaiko hainbat ministeriotako batzordetako kide eta Kl\u00e8ber Loustauren kabineteko zuzendari (1956-1957), Nekazaritza ministerioko ekonomia-ikerketetako eta plangintzetako zuzendari (1957-1959), gosearen kontrako kanpainako Frantziako batzordeko lehendakari (1970-1985), Frantziako nekazaritza-akademiako kide (1971). Gerra-garaian preso egon zen eta bere tesia bukatzeko aukera izan zuen. 1943an Frantziara bidali zuten berriz eta Parisko altxamenduan eta Nekazaritzako ministerioaren askapenean parte hartu zuen. Ondoren, FAOren sorreran (Nazio Batuetako Elikadura eta Nekazaritza Erakundea) parte hartu zuen. Hainbat kargu izan zituen sindikatu sozialistan eta baita alderdi sozialistako zenbait erakundetan ere."}
{"id": "273018", "revid": "56334", "url": "https://eu.wikipedia.org/wiki?curid=273018", "title": "Marcell\u00ed Domingo", "text": "Marcel\u00b7l\u00ed Domingo Sanjuan (Tarragona, 1884ko apirilaren 26a - Okzitaniako Tolosa, 1939ko martxoaren 2a) katalan politikaria izan zen. Diputatua izan zen Gorteetan, eta Layretekin eta Alomarrekin batera federalismoaren aldeko Partit Republic\u00e1 Catal\u00e1 alderdia sortu zuen 1917. urtean. Atxilotu egin zuten, urte bereko langile-grebaren bultzatzaileetako bat zela leporatzen ziotelako, baina herriaren presioari esker aske utzi behar izan zuten berehala. Hurrengo urtean diputatu hautatu zuten Bartzelonako Gorteetan. Alderdi Erradikal Sozialista sortu zuen 1929. urtean eta Donostiako ituna izenpetu ondoren (1930) Frantziara ihes egin behar izan zuen 1930. urteko altxamenduko buruzagietako bat izateagatik. Bigarren Errepublika aldarrikatu zenean Espainiara itzuli, eta Irakaskuntza Publikoko eta Nekazaritzako ministro izendatu zuen Manuel Aza\u00f1ak 1936. urtean, Marcelliren eta Aza\u00f1aren alderdiek bat egin ondoren (Frente Popularra). Espainiako Gerra Zibilaren garaian Frantziara erbesteratu zen eta Okzitaniako Tolosan hil zen handik laster. Bereak dira \"En la calle y en la c\u00e1rcel\" (1923, \"Espetxean eta kalean\"), \"On va Catalunya?\" (1930, \"Nora doa Katalunia?\"), \"\u00bfA d\u00f3nde va Espa\u00f1a?\" (1930\", Nora doa Espainia?\") eta \"La experiencia del poder\" (1934, \"Aginpidearen esperientzia\") idatziak."}
{"id": "273019", "revid": "90204", "url": "https://eu.wikipedia.org/wiki?curid=273019", "title": "Jacques Herzog", "text": "Jacques Herzog (Basilea, 1950eko apirilaren 19a) suitzar arkitektoa da.\nZurichen egin zituen ikasketak. Aldo Rossiren eta Dolf Schnebliren ikasle izan zen, eta, ikasketak amaituta, bigarrenaren estudioan lan egiten hasi zen, laguntzaile gisa. Hurrengo urtean, bere estudioa sortu zuen, Pierre de Meuronekin: Herzog &amp; de Meuron Architecture Studio. Urte horretan bertan, Joseph Beuys ezagutu zuen, handik aurrerako bere lanetan izugarrizko eragina izango zuen artista. Irakasle gonbidatu eta hizlari gisa lan egin zuen Harvardeko Unibertsitatean, Pierre de Meuronekin (1989an), eta Tulane Unibersityn, New Orleansen (1991n). 1987an, Berlingo Akademie der Kunste akademiaren saria irabazi zuen, arkitektura-lan oparoarengatik. Herzog &amp; de Meuron ospe handiko enpresa bihurtu zen 1995ean, Londresko Banskide Power Station indar-etxea erakustoki bihurtzeko Tate Galleryk antolatu zuen lehiaketa irabazi ondoren. Lan nagusiak hauek ditu: harrizko etxea Tavolen, Italian (1982-1988); etxe bat harresi batean Hebeltrasseko patioan, Basilean (1984-1988); Antipodes I ikasleen egoitza Borgoinako Unibertsitatean, Dijonen (1991-1992); arte-bilduma pribatu baterako galeria, Munichen (1991-1992); seinaleen dorrea, Basilean (1992-1995) eta Tate Modern Museoaren birmoldatzea, Londresen (1981). Bartzelonako F\u00f2rum eraikina ere Herzogek eta Meuronek diseinatu zuten."}
{"id": "273020", "revid": "512", "url": "https://eu.wikipedia.org/wiki?curid=273020", "title": "Gert Hofmann", "text": "Gert Hofmann (Limbach, Saxonia, Alemania, 1931ko urtarrilaren 29a - Erding, Munich, Alemania, 1993ko uztailaren 1a) alemaniar idazlea izan zen.\nBiografia.\nItzulpen eta interpretazioko ikasketak egin zituen lehenbizi, eta filologia- eta soziologia-ikasketak gero. 1961etik aurrera eskolak eman zituen atzerriko zenbait unibertsitatetan (Tolosa Okzitania, Bristol, Yale, Berkeley eta Ljubljana), eta 1981ean Erdingen jarri zen bizitzen, idazle profesional bihurtuta. 1960ko hamarraldian ezagutarazi zuen bere burua, irratirako idazlanak eta antzerki-lanak idatziz, baina batez ere telebistarako idazlan batek \"Hochzeitsnacht\" (1967, \"Eztei-gaua\"), nagusitasun mekanismoei buruzko erreportajea, emaztegaiaren aitaren aspaldiko gerra lagun baten bidez aurkeztua zabaldu zuen Hofmannen ospea mundu osora. \"Unsere Eroberung\" (1984, \"Gure konkista\") eleberrian Hofmannek nazionalsozialismoaren gai korapilatsuari heldu zion, Veilchenfeld filosofo juduaren jazarpena eta heriotza ikusten duen haur baten ikuspegitik.\nHofmannen lanek, errealitatearen krudeltasuna deskribatzen duten neurrian, Thomas Bernharden obrarekin erkatzen dira askotan, bai batean bai bestean eszeptizismoa delako nagusi, nahiz eta idazlearen jarrera baikorra izan beti. Beste lan batzuk: \"Auf dem Turm\" (1982, \"Dorrean\"), \"Veilchenfeld\" (1986)."}
{"id": "273022", "revid": "119347", "url": "https://eu.wikipedia.org/wiki?curid=273022", "title": "Mart\u00ed de Riquer", "text": "Mart\u00ed de Riquer i Morera (Bartzelona, Katalunia, 1914ko maiatzaren 3a - \"ibidem\", 2013ko irailaren 17a) katalan idazlea izan zen. Idazle humanista eta literatura-kritikaria, Erdi Aroko gaietan espezializatua.\nBiografia.\nFamilia aberats eta ikasi batean hazi zen. Aitona, Alexandre de Riquer, margolari eta grafista modernista handia izan zen. Bartzelonako Unibertsitate Zentralean egin zituen ikasketak, eta bai han bai Unibertsitate Autonomoan, katedradun izan zen, jubilatu zen arte (1984). 1965ean, Real Academia Espa\u00f1olako kide hautatu zuten, eta Bartzelonako Reial Acad\u00e8mia de Bones Lletreseko zuzendaria da egun.\n1997an, Gizarte Zientzietako Asturiasko Printzea saria jaso zuen. Espainiako eta Kataluniako Erdi Aroa da bere obraren aztergai nagusia. Erakutsi du Erdi Aroa ez zela erromantikoek ikusarazi nahi izan zuten bezain iluna, eta gauza asko argitu ditu trobadoreen lirikaz eta zalduneriako munduaz.\nLanik aipagarrienak: \"L\u00b4humanisme catal\u00e0\" (1935, \"Humanismo katalana\"), \"La l\u00edrica de los trovadores\" (1948, \"Trobadoreen lirika\"), \"Los trovadores\" (1975, \"Trobadoreak\"), \"Historia de la literatura catalana\" (1964-1987, \"Katalan literaturaren historia\") eta \"Antologia de poetes catalans\" (1997, \"Katalan olerkarien antologia\"). Aipagarriak dira, halaber, klasikoez egin dituen edizio kritikoak: \"Aproximaci\u00f3n al Quijote\" (1970) eta \"Aproximaci\u00f3 al Tirant lo Blanc\" (1990)."}
{"id": "273023", "revid": "6327", "url": "https://eu.wikipedia.org/wiki?curid=273023", "title": "Mart\u00edn de Riquer", "text": ""}
{"id": "273024", "revid": "336", "url": "https://eu.wikipedia.org/wiki?curid=273024", "title": "Tom Stoppard", "text": "Sir Tom Stoppard, jaiotza-izenaz Tom\u00e1\u0161 Stra\u00fcssler (Zl\u00edn, Txekoslovakia ohia, 1937ko uztailaren 3a -), britainiar antzerkigile eta gidoi-idazlea da.\nBiografia.\nIndiara eta, 1946an, Ingalaterrara joan zen bizitzera. Notthingham eta Yorkshireko unibertsitateetan ikasi ondoren, Bristolera itzuli zen, eta kazetari gisa lan egin zuen. \"Rosencrantz and Guildenstern Are Dead\" (1967, \"Rosencrantz eta Guildsentern hil dira\") obrarekin egin zuen debuta. Obra hark izugarrizko arrakasta izan zuen, Londresen, lehenbizi, eta New Yorken, gero. Absurdoaren antzezlana da. \"Hamlet\"eko pertsonaiak deskribatzen ditu, Shakespeareren obrako gertakizun nagusiez diharduten ikusleak balira bezala, paper hori jokatzea beste aukerarik ez balute bezala. Hurrengo obran, \"The Real Inspector Hound\" (1968, \"Hound inspektore benetakoa\") arrakasta handiko lanean, antzerki-kritikariak obra baten ekintzan sartzen dira, antzerkiaren izatasunarekin jokatu eta aldi berean errealitatea zalantzan jartzen duten istorioak tartekatuz. Aurrekoaren antzera, \"The Real Thing\" (1982, \"Benetakoa\") obran, ezkontzako desleialtasuna aztertu zuen, baina azkenean jakiten da antzerkigilearen beraren harremanak islatzen dituen antzerki-obra bateko agerraldiak direla.\nBeste zenbait lan aipagarri: \"After Magritte\" (1970, \"Magritteren ondoren\"), \"Jumpers\" (1972, \"Akrobatak\"), \"Every Good Boy Deserves Favour\" (1977, \"Mutil on orok arreta merezi du\"), \"Arcadia\" (1993, \"Arkadia\"), \"Indian Ink \" (1995, \"Indiar tinta\") eta \"The Coast of Utopia\" (2002, \"Utopiako kostaldea\"). \"Shakespeare in Love\" filmaren gidoia idatzi zuen Marc Normanekin, 1999an 7 Oscar irabazi zituen filma."}
{"id": "273025", "revid": "28807", "url": "https://eu.wikipedia.org/wiki?curid=273025", "title": "Tom\u00e1\u0161 Stra\u00fcssler", "text": ""}
{"id": "273026", "revid": "2048", "url": "https://eu.wikipedia.org/wiki?curid=273026", "title": "Ricardo Ugarte", "text": "Ricardo Ugarte Zubiarrain (Pasai San Pedro, 1942ko abuztuaren 6a) gipuzkoar eskultore, margolari eta poeta da.\nBakarka nahiz taldean eginiko erakusketa askotan hartu du parte, Euskal Herrian eta atzerrian. 1967. urtean egin zuen lehen bakarkako erakusketa, eta ikusgai jarri zituen itxura angeluzezeneko eskulturak eta pinturak. Harrezkero sari ugari jaso ditu. 1969.urtean Donostiako I. Nazioarteko Bienala irabazi zuen Estela eskulturarekin. 1975. urtean Nestor Basterretxea eta Mendiburu eskultore ospetsuekin batean aurkeztu zituen bere eskulturak, eta hiru urte geroago Europako I. Hirurteko Erakusketan parte hartzeko hautatu zuten. 1992. urtean CEOE espainiar enpresari-elkarteak urtero banatzen duen saria irabazi zuen.\nBurdina lantzen du batez ere, eta molde angeluzuzenak eta kubikoak nahasten ditu goitik beherako konposizioetan. Eskulturaz gain pintura, literatura, argazkilaritza eta grabatuak ere landu ditu, eta bere lanak hainbat museo, herri eta hiritan daude ikusgai, hala nola Bartzelonan, Tenerifen edota Donostian. Besteak beste, \"Aingura\" izeneko eskultura handia kokatu zuen Pasaiko portuan (2008), \"Gazteluaren memoria\" Tolosan, Juan Ignazio Iztuetaren omenezko eskultura Zaldibian (1995), \"Poesiaren Branka-Joan Brossari omenaldia\" izeneko lana Iru\u00f1ean, Nafarroako Unibertsitate Publikoaren campusean (1999); eta, 2001. urtean, \"Tajamar\" izeneko eskultura Lasarte-Orian."}
{"id": "273028", "revid": "69477", "url": "https://eu.wikipedia.org/wiki?curid=273028", "title": "Ricardo Ugarte de Zubiarrain", "text": ""}
{"id": "273029", "revid": "28807", "url": "https://eu.wikipedia.org/wiki?curid=273029", "title": "Belea", "text": ""}
{"id": "273030", "revid": "119347", "url": "https://eu.wikipedia.org/wiki?curid=273030", "title": "Tony Berlant", "text": "Tony Berlant (New York, AEB, 1941 -) estatubatuar artista da.\nBiografia.\nUCLA Unibertsitatean egin zituen ikasketak. 1963an lortu zuen Margolaritzako master-titulua, eta, hurrengo urtean, Eskulturakoa. Ikasle-garaian, collageak egiteko zaletasuna erakutsi zuen. Veneziara aldatu zen, eta han ari zela aurkitu zuen bere karrera ezaugarritu zuen materiala, metala, hain zuzen ere. Harrezkero, eztainua erabiltzen du piezak eraikitzeko, koloreen arabera ordenaturiko pilak osatuz. Berlanten iritzian, zoragarria da bazter utzitako materialak bildu, eta haiek erabiliz bitxiak egitea. Ez ditu piezak margotzen eta eraldatzen, baina egin ahal dituen aldaketa gehienak egiten ditu gainerakoan, materialek haien jatorria adierazi ordez zerbait berria osa dezaten, beste zerbait izan daitezen.\nBestalde, eta haurretatik bildumazale amorratua izaki, navajoen oihalen bilduma bikaina osatu du. Haren ustez, benetako bitxiak izatez gainera, egileen sinesmenak, bizimodua eta abar islatzen dituzte. 1980az gero, zenbait obra publiko handi egin ditu, Los Angelesko metrorako, San Franciscoko aireporturako eta Minneapolisko Arte Instituturako, besteak beste.\nBerlanten obrak Estatu Batuetako hainbat museotan eta galeriatan izan dira ikusgai."}
{"id": "273031", "revid": "1545", "url": "https://eu.wikipedia.org/wiki?curid=273031", "title": "Jean-Claude Gallotta", "text": "Jean-Claude Gallotta (Grenoble, Is\u00e8re, Frantzia, 1950eko apirilaren 7a) frantses dantzaria eta koreografoa da.\nBiografia.\nFrantziako Jeune Danse taldeko dantzari nagusia izan zen, eta koreografiaren erabateko aldaketa ekarri zuen. Arte Ederren ikuspegitik, ikuskizun distiratsuak asmatu zituen, non antzezle, dantzari eta artistek bat egiten baitute.\nNew Yorken, Merce Cunningham koreografoaren lana ezagutu zuen. Hark \u00c9mile Dubois taldea sortzera bultzatu zuen, eta Grenobleko Kultura Etxeko sorkuntza koreografikoko taldea izan zen.\n\"Ulysse\" (1981) lanarekin, bizitzaren poza adierazi nahi izan zuen, eta hiztegi klasiko eta modernoak bat egin nahi izan zituen. Ondoren egin zituen \"Les Aventures d'Ivan Vaffan\" (1984, \"Ivavn Vaffanen abenturak\") eta \"Les Louves et Pandora\" (1986, \"Otsoak eta Pandora\"). 1987an, \"Mammame\" lanak izugarrizko arrakasta izan zuen Dantza Berriaren Montrealgo Nazioarteko Jaialdian. \"Docteur Labus\" (1988) eta \"Les Myst\u00e8res de Subal\" (1990, \"Subalgo misterioak\") egin eta gero, Gallottak antzerkian eta musikan barneratu zuen dantza, \"La L\u00e9gende de Rom\u00e9o et Juliette\" (1992) eta \"La L\u00e9gende de Don Juan\" (1992) obrekin, esaterako.\nBere unibertso nahasi eta hunkigarria zinemara eraman zuen \"Rei Dom\" (1989) eta \"L'Amour en deux\" (1991) filmekin. 2009an, Serge Gainsbourgen \"L'Homme \u00e0 t\u00eate de chou\" albuma egokitu zuen. Orduz geroztik, \"La Petite Sir\u00e8ne\" (2010), \"Faut qu'je danse !\" (2011) eta \"Le Sacre du printemps\" (2012) proiektuak egin ditu."}
{"id": "273032", "revid": "46380", "url": "https://eu.wikipedia.org/wiki?curid=273032", "title": "Pierre Jean Jouve", "text": "Pierre Jean Jouve (Arras, Frantzia, 1887ko urriaren 11 - Paris, Frantzia, 1976ko urtarrilaren 8a) frantsesezko poeta, eleberrigilea eta kritikaria izan zen.\nBizitza.\nLehen olerkietan, sinbolismoaren eragina nabari du: \"Pr\u00e9sences\" (1912, \"Presentziak\") eta \"Parler\" (1913, \"Mintzoa\"). Bakearen aldeko obrak idatzi zituen Lehen Mundu Gerraren garaian: \"Vous \u00eates des hommes\" (1915, \"Gizonak zarete\") eta \"Dance des morts\" (1917, \"Hildakoen dantza\").\n1924an, katoliko egin zen, eta psikoanalisiaren munduan barneratu zen aldi berean. Garai hartan agertu ziren bete-betean bizitza guztian kezkatuen eduki zuten gaiak: hobena, sexua eta heriotza. Espiritualtasuna eta sexualitatea ageri dira nahasian bere obra askotan: \"Les Myst\u00e9rieuses Noces\" (1925, \"Eztei misteriotsuak\"), \"Nouvelles Noces\" (1926, \"Eztei berriak\"), \"Sueur de sang\" (1935, \"Odol-izerdia\") eta \"Paulina 1880\" (1925).\nGenevan bizi izan zen Bigarren Mundu Gerraren garaiko urteetan, eta han idatzi zuen \"La Vierge de Paris\" obra (1944, \"Parisko Birjina\"). Poema-bilduma berriak eskaini zituen ondoren: \"Ode\" (1950, \"Oda\"), \"Langue\" (1952, \"Mintzaira\"), \"Lyrique\" (1956, \"Lirika\") eta \"Moires\" (1962, \"Oihal distirak\").\nXIX. mendeko idazleei buruzko kritika-saioak idatzi zituen, eta interes berezia izan zuen musikaren kritikaren aurrean: \"Le Don Juan de Mozart\" (1942)."}
{"id": "273033", "revid": "65203", "url": "https://eu.wikipedia.org/wiki?curid=273033", "title": "Rudolph Marcus", "text": "Rudolph Arthur Marcus (Montreal, 1923ko uztailaren 21a) Estatu Batuetako kimikaria da, jatorriz kanadarra. McGill Unibertsitatean egin zituen ikasketak. 1949an, Estatu Batuetara aldatu zen, eta hango hiritartasuna eskuratu zuen 1958an. Hainbat unibertsitateko irakasle izan da, besteak beste, Brooklyngo Institutu Politeknikokoa (1951-1958) eta Illinoisko Unibertsitatekoa (1964-1978). 1978an, Kaliforniako Teknologia Institutuan hasi zen lanean katedradun gisa. Sistema kimikoetako elektroien transferentziazko erreakzioen teoriaren inguruan egindako ekarpenengatik da, batez ere, ezaguna. Prozesu kimiko oinarrizko horretarako ezarri zuen ereduaren arabera, molekulen egituran gertatzen dira bi molekulen artean elektroi baten transferentzia gerta dadin behar diren aldaketak, eta aldaketa horiei esker jauzi egiten du elektroiak molekula batetik bestera. Bestalde, aldaketa horiek sistema molekularraren energian duten eragina ikertu zuen adierazpen matematiko sinpleak erabiliz, eta horrela kalkulatu eta azaldu zituen elektroi-transferentzietan gertatzen diren abiadura desberdinak. 1992an, Kimikako Nobel Saria eskuratu zuen, erreakzio kimikoen elektroi-transferentziari eta erreakzio kimikoen abiadura-desberdintasunari buruz egindako lanengatik. Gaur egun, irakasle ari da AEBetako Caltechen eta Singapurreko Nanyang Teknologia Unibertsitatean. Bestalde, Zientzia Kuantiko Molekularreko Nazioarteko Akademiako kide da."}
{"id": "273035", "revid": "96586", "url": "https://eu.wikipedia.org/wiki?curid=273035", "title": "David Saul Marshall", "text": "David Saul Marshall (Singapur, 1908ko martxoaren 12a - \"ibidem\", 1995eko abenduaren 12a) Singapurko abokatu, politiko eta diplomatikoa izan zen.\nFamilia judu batean sortu zen. Saltzaile gisa eta ontziola bateko langile gisa lanean aritu ondoren, Londresa aldatu zen zuzenbideko ikasketak egitera; harrezkero, Britainia Handian lan egin zuen 1937. urtera arte, eta bere sorterrian 1938tik aurrera. Japoniarrek Singapur eraso zutenean gerrako preso hartu zuten (1942), eta 1946. urtean Singapurra itzuli zenean berriro hasi zen zuzenbidean lanean. Abokatu gisa lanean ari zela hasi zen politika-gaiez kezkatzen, eta joera progresista moderatuaren baitan jardun zuen politikagintzan. Singapurko Langileen Frontearen garaipena bideratu zuen 1955. urteko hauteskundeetan, eta hauteskunde haien ondoren Lehen Ministro izendatu zuten. Baina Singapur Erresuma Batuarengandik askatzeko elkarrizketetan ez zuen emaitza onik lortu, eta gizartean haserrea piztu zelarik, bertan behera utzi behar izan zuen kargu hura, handik urtebetera; oposizioan egon zen denboran ez zuen garrantzizko beste lanik egin. 1978an Parisa joan zen enbaxadore, eta 1993. urtean sorterrira itzuli zenez gero, heriotza-zigorraren kontrako lanean eta beste zenbait gai humanitarioren ingurukoetan nabarmendu zen."}
{"id": "273036", "revid": "12788", "url": "https://eu.wikipedia.org/wiki?curid=273036", "title": "Es'kia Mphahlele", "text": "Es'kia Mphahlele (Marabastad, Pretoria, 1919ko abenduaren 17a - Lebowakgomo, Limpopo, 2008ko urriaren 27a) hegoafrikar idazlea izan zen.\nBizitza.\nPobrea izaki eta eskolara jarraitasunez ezin joan izan bazen ere, beka bat lortu zuen, eta maisutza ikasi ahal izan zuen posta bidez. Lehenengo liburua \"Man Must Live\" (1947, \"Gizonak bizi behar du\") izan zen, apartheidari eta beltzen esperientziari buruzko kontakizuna. Irakasle-lanetan jarraitzea debekatu zioten bantu hezkuntzaren kontra egiteagatik, eta bere sorterria uztea erabaki zuen 1957an. Nigeria, Kenya, Zambia eta Estatu Batuetan bizi izan zen. Azken horretan, Filosofiako doktoregoa lortu zuen, eta Afrikar Ikerketen katedradun izan zen Pennsylvaniako Unibertsitatean. 1977an, Hegoafrikara itzuli zen, eta Witwaterrandeko Unibertsitateko katedradun izendatu zuten. \"Afrika My Music\" (1984, \"Afrika: nire musika\") lanean, erbestealdia eta etxerako itzulera azaltzen ditu. \"The Wanderers\" (1971, \"Alderraiak\") eta \"Chirundu\" (1979) lanak Afrika independente batean girotuak dira, eta \"Father Come Home\" (1984, \"Aita itzuli etxera\") lanean, berriz, 1913ko Lurren Legearen ondoriozko espoliazioa azaltzen du. Kontakizunak, poemak eta saiakerak ere idatzi ditu. Pertsonaiak errealismo handiz marrazten ditu, bizirik dirauten pertsonaiak baizik ez dira. Mphahlelek ingelesaren alde egin du, Afrikako hizkuntza bateratzailea izan daitekeela azpimarratuz."}
{"id": "273037", "revid": "28807", "url": "https://eu.wikipedia.org/wiki?curid=273037", "title": "Ezekiel Mphahlele", "text": ""}
{"id": "273038", "revid": "512", "url": "https://eu.wikipedia.org/wiki?curid=273038", "title": "F\u00e9lix Pita Rodr\u00edguez", "text": "F\u00e9lix Pita Rodr\u00edguez (Bejucal, Habana, Kuba, 1909ko otsailaren 18a - Habana, Kuba, 1990eko urriaren 19a) gaztelaniazko idazlea izan zen.\nBizitza.\nPrentsan hasi zen idazten, 1930eko hamarraldiaren bukaeran, eta 1943an \"El relevo\" (\"Erreleboa\") olerkia estreinatu zuen. Bere obran, \"Corcel de fuego\" (1948, \"Suzko zaldia\") eta \"Las cr\u00f3nicas: poes\u00eda bajo consigna\" (1961, \"Kronikak: kontsignapeko olerkigintza\") lanetan esaterako, gizarte-arazoekiko konpromisoa ageri du, Fidel Castroren buruzagitzapean 1959an gertaturiko iraultzari lotua bigarrenean. 1971n argitaratu zuen bere liburu nagusia, \"Historia tan natural\" (\"Historia hain naturala\"). Bertan, hasierako hizkuntza abangoardistari eusten dion arren, herrikoiago ageri da.\nPoesiaz gainera, narratiba ere landu zuen, hori ere eduki iraultzaileez eta zehaztasun handiko hizkuntza egiturez osatua; Nicol\u00e1s Guill\u00e9nek bezala, Kubako herri hizkeraren ezaugarriak eransten dizkio, gainera. 1962an kaleratu zen \"Cuentos completos\" (\"Ipuin guztiak\"), liburu gisa edo egunkarietan argitaratuak zituen ipuinen bilduma. 1965ean atera zuen \"Las noches\" (\"Gauak\") izeneko beste ale bat, eta 1980an bere idazlan guztiak, poesia nahiz hitz lauzkoak, argitaratu zituzten. Harrezkero, bere adina zela-eta, egunkari eta aldizkarietarako lan batzuk bakarrik idatzi zituen noizbehinka."}
{"id": "273039", "revid": "98220", "url": "https://eu.wikipedia.org/wiki?curid=273039", "title": "Osborne Reynolds", "text": "Osborne Reynolds (Belfast, 1842ko abuztuaren 23a - Watchet, Somerset, 1912ko otsailaren 21a) britainiar ingeniaria izan zen. Hasieran, lantegi mekaniko batean lan egin zuen, eta Cambridgen egin zituen ikasketak gero. 1868an, Manchesterko Unibertsitatean irakasle izendatu zuten, ingeniariak prestatzeko sortu berria zen katedra baten arduradun. Lanpostu horretan, 1905 arte aritu zen. Lan gehienak hidrodinamikari buruz egin zituen: isurkari eta fluido likatsuen jokaera aztertu zuen, eta esperientzia ugari egin zituen helize bidezko propultsioa aztertzeko. Alor horretan egin zituen esperientzien ondorio gisa, Reynolds zenbakia izeneko koefizientea edo erlazioa frogatu zuen, fluidoen mekanikan garrantzi handia duena. Turbinetan eta balazta hidraulikoetan hobekuntzak egin zituen, labainkortasunari buruz teoria bat proposatu zuen, eta espantsio anizkuna duten makinei buruzko diagramak ezarri zituen."}
{"id": "273040", "revid": "512", "url": "https://eu.wikipedia.org/wiki?curid=273040", "title": "Vasili Rozanov", "text": "Vasili Vailievitx Rozanov (Vetluga, 1856ko maiatzaren 2agreg./apirilaren 20ajul. - Mosku, 1919ko otsailaren 5a) errusiar filosofoa, kritikaria eta idazlea izan zen.\nBiografia.\nEtxe oneko semea zen eta Moskuko unibertsitatean egin zituen historia-ikasketak. Historia- eta geografia-irakasle jardun zuen aldi batez, baina horretarako bokaziorik ez zuela eta, literatura-lanetan murgildu zen. 1880an Polina Suslovarekin, Fiodor Dostoievskiren aurreneko maitalearekin, ezkondu zen.\n1890ean argitaratu zuen Dostoievskiren lanei buruzko lehen lan kritikoa. 1880. urtetik aurrera San Petersburgon bizi izan zen eta kristauen eta juduen erlijioaren aurka panfleto ugari plazaratu zuen, izadiaren harmonian oinarrituriko erlijio baten eta joera eslavisten alde.\n1899tik aurrera utzi zioten \"Novoye vremya\" (\"Garai berriak\") egunkari kontserbadorean idazten eta 1905etik aurrera huts egindako iraultza saioaren alde idatzi zuen \"Russkoye slovo\" (\"Errusiarren hitza\") egunkari progresistan.\n1912an argitaratu zuen obra gorena, \"Uyedinnye, pochti na pravakh rukopisi\" (\"Bakarkako gogoetak, ia bakartasunean inprimatuak\"), errefrauz eta saiakera laburrez osatua.\n1917ko iraultza ondorengo egunetan Moskutik hurbil zegoen monasterio batera joan zen eta han hil zen bi urteren buruan, eliza ortodoxoarekin adiskidetu ondoren."}
{"id": "273041", "revid": "28807", "url": "https://eu.wikipedia.org/wiki?curid=273041", "title": "Vasili Vasilievitx Rozanov", "text": ""}
{"id": "273042", "revid": "28807", "url": "https://eu.wikipedia.org/wiki?curid=273042", "title": "Vasily Rozanov", "text": ""}
{"id": "273043", "revid": "69297", "url": "https://eu.wikipedia.org/wiki?curid=273043", "title": "Rudi Altig", "text": "Rudi Altig (Mannheim, 1937ko martxoaren 18a - Remagen, 2016ko ekainaren 11) alemaniar txirrindularia izan zen.\nKirol ibilbidea.\nAlemanian inoiz izan den txirrindularirik onenetakotzat jotzen da. Amateur gisa hasi zen Alemaniako nahiz munduko lasterketak irabazten. Besteak beste, amateur-mailako kilometro bateko (1\u00b409\u00b4\u00b46) eta 5 kilometroko (6\u00b410\u00b4\u00b42) munduko errekorrak lortu zituen Kolonian, profesional egin zen urte berean (1959). Profesionaletan, 5 kilometroko munduko errekorra ere lortu zuen 1962an Zurichen (6\u00b407\u00b4\u00b460). Oso-osorik pistan jarduteko aukera izan zuen arren, errepiderako zituen gaitasun handiak ere frogatu nahi izan zituen, eta goi-mendietan izan ezik beste alor guztietan nabarmendu zen. Jacques Anquetilen taldekide zelarik, azken erlojupekoan aurrea hartu eta Rudik irabazi zuen 1962ko Espainiako Itzulia. 1963an, bizkarrezurrean ebakuntza izan ondoren, izter-hezurra hautsi zuen Espainiako Itzulian, eta, beste ebakuntza bat jasan eta gero, berriro lehiatzen hasi zen. Harrezkero, Andaluziako Itzulia eta Flandriako Tourra irabazi zituen 1964an, Lasarteko Munduko Txapelketan bigarren izan zen, eta, 1966an, berriz, munduko txapeldun Alemaniako Nurbugrigen, orduan ere J. Anquetilen aurretik. Erretiratu zenean (1971), Alemaniako taldearen entrenatzaile egin zen."}
{"id": "273045", "revid": "336", "url": "https://eu.wikipedia.org/wiki?curid=273045", "title": "John Hawkes (idazlea)", "text": "John Hawkes (Stamford, Connecticut, AEB, 1925eko abuztuaren 17a - Providence, Rhode Island, AEB, 1998ko maiatzaren 15a) estatubatuar idazlea izan zen.\nBiografia.\nEleberri berezi batekin hasi zen literaturan, esperimentalismoaren bidetik: \"The Cannibal\" (1949, \"Gizajalea\"), gerrak suntsitutik utzi zuen Alemanian kokatuta dago eta eleberriko pertsonai nagusia, motordun amerikarra, alemaniar garaituei oldartzen zaie. Ildo berean segitu zuen \"Lunar landscapes\" (1969, \"Ilargi moduko ikuspegiak\") izeneko kontakizun laburren bilduman; 1964an argitaratutako \"Second skin\" (\"Bigarren larrua\") eleberrian, berriz, maitasuna eta indarkeria kontrajartzen dira, Shakespeareren komedietan bezala.\nErotismoa eta pornografia-gaiak ere erabili ditu bere eleberrietan. Harenak dira, besteak beste: \"The blood oranges\" (1971, \"Odolezko laranjak\"), \"Death, sleep and the traveller\" (1974, \"Herioa, ametsa eta bidaiaria\"), \"The passion artist\" (1979, \"Pasioaren artista\"), \"Virginie: her two lives\" (1982, \"Virginie: haren bi bizitzak\"). Hauek dira bizitzako azken urteetan argitaratu zituen lanik aipagarrienak: \"Abenturak larruaren merkataritzan Alaskan\" (1985); \"Argazkilaria eta bere modeloak\" (1988) eta \"Igela\" (1996). Lan horietan, aurrekoetan bezala, gizakiaren patuaren egitura eskizofrenikoa landu zuen bereziki Hawkesek."}
{"id": "273046", "revid": "119347", "url": "https://eu.wikipedia.org/wiki?curid=273046", "title": "Willi Heinrich", "text": "Willi Heinrich (Heidelberg, Alemania, 1920ko abuztuaren 9a - Dobel, 2005eko uztailaren 12a) alemaniar idazlea izan zen.\nBiografia.\nBigarren Mundu Gerran ekialdeko frontean ibili zen. Gerra bukatuta eleberriak idazten hasi zen. 1954an, Baden-Badenera joan zen bizitzera, eta harrezkero idazten hasi zen buru-belarri. Bere lehen eleberrian gerraz, gerratik etxerako itzuleraz eta emigrazioaz hitz egiten zuen batez ere, baina 1960ko hamarraldian, giza harremanen alderdi erotikoetara bildu zuen arreta osoa, arazo politikoen eta sozialen oinarri gisa hartuta.\nBere lehen eleberrian \"Das geduldige Fleisch\" (1955, \"Haragi pairatsua\") gerrako izugarrikeriak kontatu zituen, eta arrakasta handia izan zuen; Sam Peckinpah zuzendariak \"Steiner\" filma egin zuen Heinrichen eleberri horretan oinarri hartuta. Gerrari buruzkoak dira, baita ere, \"Der goldene Tisch\" (1956, \"Urrezko mahaia\"), \"Die Gezeichneten\" (1958, \"Markatuak\") eta \"Alte H\u00e4user sterben nicht\" (1960, \"Etxe zaharrak ez dira hiltzen\") eleberriak. Gainerako obrak denbora-pasako eleberriak dira, hizkuntza askotara itzuliak eta arrakasta itzela izandakoak: \"Schmetterlinge weinen nicht\" (1969, \"Tximeletek ez dute negarrik egiten\"), \"So long, Archie\" (1972), \"Eine Handvoll Himmel\" (1976, \"Zeru puska bat\") eta \"Zeit der Nymphen\" (1987, \"Ninfa garaia\")."}
{"id": "273047", "revid": "336", "url": "https://eu.wikipedia.org/wiki?curid=273047", "title": "Edmund Spenser", "text": "Edmund Spenser ( ahoskatua; Londres, 1552/1553 \u2013 \"ibidem\", ) poeta ingelesa izan zen.\nCambridgen artea ikasi zuen. Philip Sidney idazle eta politikoaren lagun mina egin zen, eta hari eskaini zion lehen liburua, \"The Shepeardes Calender\" (1579, \"Artzainaren egutegia\"); liburu horretan bere estilo fin sotila erakutsi zuen eta arkaismo ugariz baliatu zen, gero idatzi zituen obra guztietan bezala. 1580an Irlandako gobernariaren idazkari izendatu zuten eta han eman zuen bizitzaren parterik handiena. 1590an Londresa itzuli zen eta bere obra nagusiaren lehenengo hiru liburukiak argitaratu zituen; \"The Faerie Queene\" (1590, \"Maitagarrien erregina\") alegoriazko poema mardula da; Italiako literatura ereduetan oinarriturik idatzia bada ere, eragin handia dute hartan Britainia Handiko elezaharrek eta folkloreak. Liburu horrekin protestantismoa eta Ingalaterrako Elisabet I.a erregina goretsi nahi izan zituen Spenserrek. Obra hura ezin izan zuen bukatu, ordea, hamabi liburukietatik bost besterik ez baitzituen argitaratu; hala ere, eragin handia izan du Britainia Handiko literaturan. Spenserren beste lan aipagarriak: \"Ephithalamion \"(1595) eta \"Four Hymmes in Honour of Love and Beauty\" (1596, \"Lau ereserki maitasunaren eta edertasunaren ohoretan\")."}
{"id": "273048", "revid": "42829", "url": "https://eu.wikipedia.org/wiki?curid=273048", "title": "Dian Fossey", "text": "Dian Fossey (San Francisco, Ameriketako Estatu Batuak, 1932ko urtarrilaren 16a - Ruanda, 1985eko abenduaren 27an hilik aurkitua) zoologoa izan zen. Virunga mendietan (Ruandan eta Zairen) gorilei buruz egindako ikerketengatik ezaguna.\nBizitza.\nIkasketak amaituta, haurrentzako erietxe batean lan egin zuen Kentuckyn. Goerge B. Schaller estatubatuar zoologoaren idatziek bultzatuta, Fosseyk bidaia bat egin zuen Afrikara, 1963an. Han Louis Leakey britainiar antropologoa ezagutu zuen, tximino handien jokabidea aztertzen ari zena, gizakiaren bilakaera argitzen lagunduko ziolakoan, eta berak adoretu zuen gorilei buruzko azterketa sakona egitera. Fosseyk banan-banan aztertu zuen zimino bakoitzaren portaera eta izaera, eta ordu arteko iritzi nagusia gezurtatuz, gorilak animalia sozial otzanak zirela ondorioztatu zuen. Hogeita bi urte igaro zituen gorilen ingurunea eta portaera aztertzen, eta lan horren guztiaren emaitza \"Gorillas in the Mist\" (1983, \"Gorilak lainopean\") liburua izan zen.\n1985ean Fossey hilda aurkitu zuten bere kanpalekuan. Agintarien ustez, gorilen eta beste animalia batzuen ezkutuko ehizari aurre egiteagatik hil bide zuten. Karisoken hilobiratu zuten, berak eraiki zuen ehiztariek eraildako gorilen hilerrian. New York, Washington eta Kalifornian omenaldi ugari egin zitzaizkion.\nFosseyk egin zuen ikerketa eta kontserbazio lanari esker, mendiko gorilak Ruandako gobernuaren eta nazioarteko zientzia-elkarteen babespean daude egun.\nZinema.\n\"Gorilak lainopean\" liburu arrakastatsua izan zen eta Michael Apted zuzendariak filme arrakastatsua egin zuen 1988 urtean Gorillas in the Mist. Sigourney Weaver aktoreak egin zuen Dian Fosseyren papera."}
{"id": "273049", "revid": "1545", "url": "https://eu.wikipedia.org/wiki?curid=273049", "title": "Ferdinand Pi\u00ebch", "text": "Ferdinand Karl Pi\u00ebch (Viena, 1937ko apirilaren 17a - Rosenheim, 2019ko abuztuaren 25a) austriar enpresaburua izan zen. Porsche auto-markaren sortzaile Ferdinand Porschen eta Volkswagenen \u00abkakalardo\u00bb ospetsuaren diseinatzailearen iloba zen.\nIngeniaritza Zientzietako ikasketak egin zituen Zuricheko Teknologia Aurreratuko Unibertsitate Kantonalean (Suitza), eta han eskuratu zuen doktoregoa 1962an. 1963an, Porsche KG enpresan hasi zen lanean motor esperimentalen sailean, eta, harrezkero, hainbat kargu eskuratu zituen, harik eta 1971n enpresako zuzendari tekniko izendatu zuten arte. Administrazio Kontseiluan sartzerik ez zuen lortu, eta lehiakideentzat hasi zen lanean. Horrela, 1975erako, Audi Nsu Auto Union AG enpresako (gerora Audi AG) Zuzendaritza Kontseiluko kide izendatu zuten, eta Garapen Teknikoko Sailaren ardura eman zioten. 1988an, Audi AG konpainiako Zuzendaritza Kontseiluko lehendakari egin zuten. Pi\u00ebchek aurreramendu tekniko bikainak sartu zituen Audin, besteak beste, bost zilindroko injekzio-motorra, turbokonpresore eta intercoolerrez hornituriko motorra, hiru bideko katalizagailudun motorra, segurtasuna areagotzeko zenbait berrikuntza eta abar. Azkenik, 1992an, Volkswagen Taldearen Zuzendaritzako lehendakari izendatu zuten."}
{"id": "273050", "revid": "58701", "url": "https://eu.wikipedia.org/wiki?curid=273050", "title": "Osvaldo Pugliese", "text": "Osvaldo Pedro Pugliese (Buenos Aires, 1905eko abenduaren 2a - Buenos Aires, 1995eko uztailaren 25a) argentinar piano jotzaile, musikagile eta orkestra-zuzendaria izan zen. Haren musika ideiengatik, teknika aberastasunarengatik, eta emozioen \u00f1abardura ugari eskaintzeko gaitasunagatik, tangoaren estilista handienetakotzat daukate, batez ere piano-jotzaile gisa.\nBizitza.\n\u00c1ngel D'Agostinorekin lehenbizi, eta Vincenzo Scaramuzzarekin gero, egin zituen musika-ikasketak. 1926an Roberto Firpo taldearekin hasi zen jotzen, 1927an Pedro Maffiaren seikotearekin, eta 1929an Elvino Vardarorenarekin, An\u00edbal Troilo eta Alfredo Dobbirekin batera, besteak beste. 1934, 1935 eta 1936. urteetan Pedro Laurenz, Roberto Firpo eta Miguel Cal\u00f3ren orkestretan jo zuen, hurrenez hurren. Azkenik, 1939an, bere orkestraren buru jarri zen Nacional de Buenos Aires kafetegian.\n1943an lehen diskoa grabatu zuen, \"El rodeo\" eta \"Farol\" abestiekin. Kontzertu asko eskaini zituen Argentina eta Uruguaiko kafetegi, irrati, zinema, antzoki eta telebistetan, eta bi kontzertu-bira handi egin zituen bere orkestrarekin, bata 1960an, Sobietar Batasunean eta Txinan zehar, eta bestea 1965ean, Japonian.\nMusikagile gisa 1940ko hamarkadan egin zituen obrarik biribilenak: \"La Yunba\" (1943), \"Negracha\" (1942), \"Malandraca\" (1948)."}
{"id": "273052", "revid": "1545", "url": "https://eu.wikipedia.org/wiki?curid=273052", "title": "Paul Claudel", "text": "Paul Claudel (Villeneuve-sur-F\u00e8re, Frantzia, 1868ko abuztuaren 6a - Paris, Frantzia, 1955eko otsailaren 23a) frantsesezko olerkaria eta antzerkigilea izan zen. Claudel idazlearen irudia bitxia gertatzen da Frantziako XIX-XX. mendeetako giroan. Lehen urratsetan positibismoaren eta materialismoaren ildotik abiatu zen. 1886. urteko Eguberrietan fede katolikora bihurtu zen, eta ordura arteko ibilbidea baztertu eta espiritualitatera bideratu zuen bere jarduna.\nBizitza.\nHamazazpi urte zituela Parisa joan zen, eta bertan ikasi zuen, Zuzenbidea lehenik eta Zientzia Politikoak gero. Hemezortzi urte zituenean, Eguberri egunean, Parisko Notre-Dame katedralean izan zuen argitzeak katoliko bihurtzeko arrazoiak eman zizkion. Hogeita bost urterekin karrera diplomatikoa hasi zuen, New Yorken, eta mundu osoa ezagutu ahal izan zuen karrera honi esker. Hirurogeita zazpi urterekin Isere aldera erretiratu zen, eta 1946 urtean Frantziako Akademiako kide izendatu zuten.\nClaudel, poeta eta dramaturgoa.\nPaul Claudel poeta gisa da ezaguna, eta, batez ere, dramaturgo gisa. Prosan ere lan batzuk eman zituen argitara. Katoliko egin izanak markatu zuen Claudelen nortasuna, bizitza arruntean bezala bizitza literarioan ere. Hasieran Rimbauden eta Mallarmeren sinbolismoak kutsatu bazuen ere, fede hautuak laster eragin zion idazle lanari. Claudelentzat, poetaren eginbeharra jainkoaren metaforak ulertzen laguntzea da; hau da, Jainkoak, mundua egin duelarik, ordena erabatekoa ezarri du, baina guk ezin ditugu ordena horren berri emateko jainkoak egin dituen metaforak atzeman, grazia egoera galdu dugulako eta bekatariak garelako. Beraz, poetak metafora horiek errebelatu behar ditu, jatorria jainkoarengan duen inspirazioaren laguntzaz. \"Cinq grandes odes\" da (1910, \"Bost oda handi\") Claudelen poesia-lan ezagunena. Bertan, jatorria Biblian duen molde bat erabiltzen du, berak bere erara birmoldatua, \"verset\" deitzen dena. Izan ere, Claudelen asmo poetikoa mistikoa da, goratu egin behar baita jainkoarengana iristeko. Aldi berean, unibertsoaren kontzeptu organiko honek (Jainkoak eginikoa, ereduzkoa, non gauza bakoitzak bere lekua bete behar baitu) bere poesia blaitzen du; hau da, Claudelek sinbolismoa jasotzen du, baina eduki logikoa, kristaua erantsiz. Bigarren poesia-liburu garrantzizkoak, \"La Cantate a trois voix\" (\"Hiru ahotseko kantata\"), asmo bertsuak ditu.\nAntzerkigintzari dagokionez, poesiaren kasuan bezala, hasieran Claudelek Mallarmeren antzerkiari buruzko ideien eragina jaso zuen; bere lehen obrak -\"Tete d'or\" (1889, \"Urrezko burua\"), \"La Ville\" (1890, \"Hiria\"), \"Le Repos du septieme jour\" (1896, \"Zazpigarren eguneko atsedendaldia\")- ahots askoren arteko monologoez bezala eginda daude, ahots gehienen atzean egilearena berarena badago ere. \"L'Arbre\" sailean (\"Zuhaitza\", 1910-1916) objektibotasun nahi handiagoa ikusten da. Honen ondorengoak dira \"Cristophe Colomb\" (1927) eta \"Jeanne au bucher\" (1935, \"Joana sutan\"). Azken horri A. Honegger konpositoreak jarri zion musika.\nGreziarren, erromatarren, ingelesen eta are espainiarren antzerki klasikoaren ondorengotza bereganatu eta sintetizatu izana da Claudelen antzerkiaren ezaugarria.\nProsan hainbat lan egin zituen, eta denetan ezagunena, ausaz, \"Connaissance de l'Est\" da (1907, \"Sortaldearen ezagutza\"). Ekialdean bizi izan zen garaian, ekialdeko ohiturak, paisaiak eta kultura ezagutu ahala mamitu zuen lana zen, prosa poetikoaren adibidea.\nAldekoak eta aurkakoak.\nLehen ere esan bezala, oso diferenteak dira Claudelen obrak sorrarazi dituen epaiak.\nZenbaitentzat, haren lana frantses tradiziotik kanpo gelditzen da. Bere zaleek diotenez, ordea, ezin da inondik inora horrelakorik esan, non eta Rabelais, Pascal, Saint-Simon eta Bernanos bezalako idazleak ere atzerritartzat ez diren hartzen. Bestalde, gehienek aitortzen dute ezin daitekeela alde batera utzi Frantzian izan den idazle kristauen tradizioa, baina batzuek Claudelen katolikotasunari integrista irizten diote, \"espainiarren modukoa\" edo. Kritikatzen dutenen arabera, Claudelen lanaren bi eragileak, sinbolismoa eta, batez ere, katolikotasuna, ezin uztartzeko modukoak dira, eta bere hizkera ezintasun horrek kutsatuta dago; aldekoen arabera, ordea, sinbolismoa itxuraldatzen da bere eskuetan, eta emankorrago eta unibertsalago bihurtu mundu zabaleko sinismenak bere egiten dituelako -Biblia, esaterako, baina baita Txinako taoismoa ere-, ukitu errealista ahaztu gabe."}
{"id": "273053", "revid": "56334", "url": "https://eu.wikipedia.org/wiki?curid=273053", "title": "Richard R. Ernst", "text": "Richard Robert Ernst (Winterthur, 1933ko abuztuaren 14a - \"ibidem\", 2021eko ekainaren 4a) suitzar kimikaria izan zen.\nZuricheko Institutu Politeknikoan lortu zituen Kimika Fisikoko lizentziatura eta doktoregoa (1962), baina Estatu Batuetan hasi zen lanean. 1963an joan zen Estatu Batuetara lanera, eta garrantzi handiko lanak egin zituen erresonantzia magnetiko nuklearrari buruz. Asiara bidaiatu zuen ondoren, eta sorterrira itzuli zen 1968an. Zuricheko Institutu Politeknikoan, kimika fisikoko irakasle gisa hasi zen lanean 1976an. AEBn landutako alor bereko ikerketekin jarraitu zuen. Ernstek erresonantzia magnetiko nuklearrari buruz egindako teoria-lanei esker, hobeto ulertu ahal izan da gertaera hori. Eta lan praktikoari dagokionez, berriz, azpimarratzekoa da berak asmaturiko erresonantzia magnetiko nuklearreko teknika edo sistema; izan ere, Ernstek alor praktikoan egindako berrikuntzei esker erresonantzia magnetiko nuklearra teknika bikaina eta baliagarritasun handikoa izan da fisikan eta kimikan, batez ere, molekulen egitura aztertzeko, baina orobat izan da garrantzitsua biologian eta medikuntzan ere, ehunak aztertzeko eta minbiziarekin loturiko eritasunak ikertzeko. Beste hainbat sariz gainera, Kimikako Nobel Saria irabazi zuen 1991n."}
{"id": "273054", "revid": "336", "url": "https://eu.wikipedia.org/wiki?curid=273054", "title": "Hipolito", "text": "Hipolito () mitologia grekoan, Teseo Atenasko erregearen eta amazona baten semea (Melanipe, Antiope edo Hipolita, aldaeren arabera) zen. Artemisa garbiarenganako jaidura berezia zuen, eta kastitate osoan bizi izan zen. Afroditak, jarrera hori beretzat iraingarri iritzirik, Hipolitorenganako gurari makurra piztu zion Fedrari, Teseoren emazteari. Hipolitok gaitzetsirik, Fedrak gutun bat utzi zion Teseori, bere semeak desohoratu nahi izan zuela salatuz, eta bere buruaz beste egin zuen. Atenasko erregeak bere semea madarikatu eta Poseidonen laguntza eskatu zuen. Atenastik zalgurdi batean ihesi zihoala, zaldiak aztoratu zituen munstro bat agertu zen itsasoan; zalgurdia irauli eta Hipolito hil egin zen. Hipolitoren izpiritua Tartarora jaitsi zen, eta han Artemisak bere gurtzailea berpitz zezan eskatu zion Asklepiori. Hark hala egin zuen, eta Artemisak Hipolito hartu eta Ariziako santutegira eraman zuen.\nHipolitoren gaia Euripidesek erabili zuen \"Hipolito koroa-eramailea\" (\"Hippolytos stephanephoros\") tragedia ospetsuan, autorearen lan gorenetarikoa. Jean Racineren \"Fedra\" (\"Ph\u00e8dre\") Euripidesen obran oinarritzen da, eta Rameauren \"Hipolito eta Arizia\" (\"Hippolyte et Aricie\") operak ere gai bera darabil."}
{"id": "273055", "revid": "1545", "url": "https://eu.wikipedia.org/wiki?curid=273055", "title": "Robert Jungk", "text": "Robert Jungk (Berlin, Alemania, 1913ko maiatzaren 11 - Salzburgo, Austria, 1994ko uztailaren 14a) austriar idazle eta militante ekologista izan zen.\nBiografia.\nJatorriz judua zen. Filologia ikasten hasi zen Berlinen, baina naziek agintaritza hartu zutenean alde egin behar izan zuen Alemaniatik. 1944. urtetik aurrera Estatu Batuak hartu zituen bizilekutzat. Zientzia eta teknologiaren hedapenerako artikulu ugari idatzi zituen. Bere lanek oihartzun handia lortu zuten jendearen artean, eta bere iritziek eragin handia izan zuten Estatu Batuetako politika ekologikoan. Manhattan proiektuan lehen arma nuklearrak egin zituzten zientzialariei buruzko liburu bat idatzi zuen, \"Ehun eguzki baino distiratsuagoa\" (1956), eta Hiroshimako bonba atomikoak eragindako hondamenari buruzko txosten bat argitaratu zuen, \"Etorkizuna hasi da\" (1959). Berlingo Etorkizunaren Ikerlanetarako Institutuko zuzendari egin zuten, eta energia nuklearraren kontrolik gabeko erabileraren aurka nazioartean sortu zen mugimenduko buruzagietako bat izan zen. Austrian energia nuklearraren erabilpena debekatzeko erreferendumaren alde lan egin zuen. 1992ko lehendakaritzarako hauteskundeetan Berdeen alderdiaren alde azaldu zen. Beste lan batzuen artean ditu: \"Bizirik iraungo dugu\" (1966) eta \"Estatu nuklearra\" (1970)."}
{"id": "273056", "revid": "336", "url": "https://eu.wikipedia.org/wiki?curid=273056", "title": "George David Lloyd", "text": ""}
{"id": "273057", "revid": "46380", "url": "https://eu.wikipedia.org/wiki?curid=273057", "title": "Juan Valera", "text": "Juan Valera Alcal\u00e1-Galiano (Cabra, Kordoba, Espainia, 1824ko urriaren 18a - Madril, Espainia, 1905eko apirilaren 18a) espainiar idazlea eta diplomatikoa izan zen.\nBiografia.\nGranadako eta Madrilgo unibertsitateetan ikasketak egin ondoren diplomazia hartu zuen lankidetzat; Napoli, Lisboa, Rio de Janeiro, Dresden, San Petersburgo, Frankfurt, Washington, Brusela eta Vienan izan zen enbaxadore. 1868. urtean Espainiako estatuko idazkaria izendatu zuten Madrilen.\nDiplomatiko trebea izan bazen ere, idazle gisa nabarmendu zen batez ere. Egunkari ezagun batzuetan artikuluak eta saiakerak idatzi ondoren (1862, \"Sobre el Quijote\"; 1864, \"Estudios cr\u00edticos sobre literatura, pol\u00edtica y costumbres de nuestro d\u00edas\"), 1873. urtean argitaratu zuen bere lehen eleberria, arrakasta handia izan zuena, eta, maisutasun handiz, Andaluziako nekazarien bizimodua islatu zuena: \"Pepita Jim\u00e9nez\". Ondoren \"Las ilusiones del doctor Faustino\" (1875, \"Faustino doktorearen ametsak\") eta \"Do\u00f1a Luz\" (1879) eleberriak idatzi zituen.\n1881. urtean bizitza guztirako senatari izendatu zuten eta, Ameriketan eta Europan zehar bidaiatu ondoren, 1895ean Espainiara itzuli zen. Handik gutxira argitaratu zuen bere eleberri ospetsuenetako bat, \"Juanita la Larga\" (\"Juanita Luzea\"). 1861 urteaz gero Espainiako Errege Akademiako kidea zen."}
{"id": "273058", "revid": "28807", "url": "https://eu.wikipedia.org/wiki?curid=273058", "title": "Juan Valera y Alcal\u00e1 Galiano", "text": ""}
{"id": "273059", "revid": "20653", "url": "https://eu.wikipedia.org/wiki?curid=273059", "title": "Naum Illitx Akhiezer", "text": "Naum Illitx Akhiezer (errusieraz: \u041d\u0430\u0443\u0301\u043c \u0418\u043b\u044c\u0438\u0301\u0447 \u0410\u0445\u0438\u0435\u0301\u0437\u0435\u0440; Txerikov, Bielorrusia, 1901eko martxoaren 6a - Kharkov, Errusia, 1980ko ekainaren 3a) sobietar matematikaria izan zen. Kieveko Institutuan egin zituen lehenengo ikasketak. 1924tik aurrera, graduatu ondoren, Kieven egon zen irakasle 1933. urtera arte. Gero Kharkoveko Unibertsitatean lan egin zuen; bertan, Kharkoveko funtzioen teoriaren eskolako kide izan zen. Kharkoveko elkarte matematikoko mahaiburu eta Ukrainako zientzietako akademiako kide ere hautatu zuten. Ekarpenik garrantzitsuenak funtzioen eta hurbilketa teorian egin zituen; haien artean, Zolotareven problemaren ebatzi zuen, Txebixev, Zolotarev eta Markoven lana jarraituz. \"\u041b\u0435\u043a\u0446\u0438\u0438 \u043f\u043e \u0442\u0435\u043e\u0440\u0438\u0438 \u0430\u043f\u043f\u0440\u043e\u043a\u0441\u0438\u043c\u0430\u0446\u0438\u0438\" (\"Hurbilketa teoria\") liburuari esker Txebixev saria jaso zuen. 1937an, Mark Kreinekin elkarlanean, funtzio diferentzial periodikoen problema ebatzi zuen, Kolmogorovek egindako lana jarraituz. Azken urteetan momentuen teoria landu zuen, eta Sergei Bernsteinekin batera polinomio multzoen osotasuna aztertu zuen. Akhiezerek 130 artikulu eta 8 liburu argitaratu zituen, haien artean garrantzi handia izan zuen \"\u0422\u0435\u043e\u0440\u0438\u044f \u043b\u0438\u043d\u0435\u0439\u043d\u044b\u0445 \u043e\u043f\u0435\u0440\u0430\u0442\u043e\u0440\u043e\u0432 \u0432 \u0413\u0438\u043b\u044c\u0431\u0435\u0440\u0442\u043e\u0432\u043e\u043c \u043f\u0440\u043e\u0441\u0442\u0440\u0430\u043d\u0441\u0442\u0432\u0435\" (\"Hilbert Espazioetako Eragileen Teoria\") liburua. Sergei Bernstein matematikariari eta haren lanari buruz ere idatzi zuen."}
{"id": "273060", "revid": "98220", "url": "https://eu.wikipedia.org/wiki?curid=273060", "title": "Roland Emmerich", "text": "Roland Emmerich (Stuttgart, 1955eko azaroaren 10a) zinema-zuzendari alemaniarra da.\nBiografia.\nGaztetan, eskultura eta pintura landu zituen, eta Stuttgarteko Arte Akademian egin zituen arte-ikasketak. Publizitatearen munduan hasi zen lanean, eta, gero, zinemara jo zuen. 1979an filmatu zuen lehenengo proiektua, \"Franzmann\". Municheko Zinema eta Telebista Eskolan zinema-ikasketak egin zituen, eta \"The Noah's Ark Principle\" (1932) film laburrarekin graduatu zen. Film horrekin inauguratu zen 1984ko Berlingo Jaialdia.\nOndoren, Emmerichek produkzio-etxe bat sortu zuen, \"Centropolis Films\". Hainbat bidaia egin zituen Estatu Batuetara, eta garai hartako efektu berezietako laborategi ospetsuenekin jarri zen harremanetan. Hala, estatubatuar kapitalarekin egin zuen lehenengo film luzea, \"Universal Soldier\" (1992). Arrakasta handia izan zuen, eta, ondoren, \"Stargate\" (1994) egin zuen. Film hartan, besteetan bezalaxe, efektu bereziek dute garrantzirik handiena. 1996an, \"Independence Day\" egin zuen. Film haren bidez, Hollywoodeko magnate handien konfiantza lortu zuen. 1998an, \"Godzilla\" lana filmatu zuen, izen bereko mamuari buruzko lana. Lan horretan ere, izugarriak dira efektu bereziak eta ordenagailu bidezko efektuak.\nOrduz geroztik egindako lanak hauek dira: \"The Day After Tomorrow\" (2004), \"10,000 B.C.\" (2008), \"2012\" (2009) eta \"Anonymous\" (2011)."}
{"id": "273062", "revid": "336", "url": "https://eu.wikipedia.org/wiki?curid=273062", "title": "Ludwig Feuerbach", "text": "Ludwig Feuerbach (Landshut, Bavaria, Alemania, 1804ko uztailaren 28a - Rechenberg, 1872ko irailaren 13a) alemaniar filosofoa eta moralista izan zen. Karl Marxengan izan zuen eraginagatik eta bere teologia humanistikoagatik da ezaguna.\nBiografia.\nPaul von Feuerbach legegizon ezagunaren laugarren semea zen. Ludwigek teologiako ikasketak utzi eta filosofia ikasi zuen; Hegel izan zuen irakasle Berlinen bi urtez.\nLehenengo liburua 1830ean argitaratu zuen \"Gedanken \u00fcber Tod und Unsterblichkeit\" (\"Heriotzaz eta hilezkortasunaz burutapenak\"), hilezkortasun berezia proposatzen du bertan, eta gizona hil ondoren giza kualitateak naturan geratzen direla dio. Hari horri eutsiz idatzi zuen bere liburu ezagunena: \"Das Wesen des Christentums\" (1841, \"Kristautasunaren esentzia\"), Jainkoa gizonaren barnearen kanpoko proiekzio hutsa dela dio bertan, eta kristauen Jainkoa ilusioa besterik ez dela. Feuerbachek Hegelen idealismoa alde batera utzi eta materialismoaren bidea hartu zuen. Erlijioaren ilusiozko izaera baztertu zuen eta aldiz, etika naturazkoa eta humanistikoa proposatu zuen gizartearen eta naturaren filosofiazko azterketa egiteko. 1948-49. urteen bitarteko gorabehera politikoen garaian erlijiozko ortodoxia kritikatu zuen, eta heroitzat hartu zuten iraultzaile askok."}
{"id": "273063", "revid": "1545", "url": "https://eu.wikipedia.org/wiki?curid=273063", "title": "Bob Hawke", "text": "Robert James Lee \"Bob\" Hawke (Bordertown, - Sydney, 2019ko maiatzaren 16a) Australiako politikaria izan zen. Australiako lehen ministro izan zen ondoz ondoko lau gobernutan, 1983tik 1991ra, Alderdi Laboristaren aldetik.\nZuzenbideko eta Nazioarteko Harremanetako ikasketak egin zituen Oxfordeko Unibertsitatean. Australiara itzuli zenean, Australiako Sindikatu Federazioko kide egin zen, eta sindikatuko lehendakari ere izan zen 1970etik 1980ra. Haren osaba Albert Hawke bezala (Mendebaldeko Australiako lehen ministro izandakoa 1953-1959 bitartean), Alderdi Laboristako kide egin zen. 1971n, bigarren lehendakariorde hautatu zuten, eta, 1973an, alderdiko lehendakari. 1980an diputatu hautatu zuten, eta, 1983ko hauteskunde aurreratuetan, Alderdi Laborista Alderdi Liberalari nagusitu zitzaiolarik, Australiako lehen ministro. Hirutan berretsi zuen kargua, 1984, 1987 eta 1990eko hauteskundeetan. Bere agintaldiko ekintza aipagarrienetako bat Asiako eta Pazifikoko herrialdeen arteko loturak estutuko zituen Kontseilu Ekonomikoa sortzea izan zen (1989ko urtarrilean). 1990ean Australian izan zen krisi ekonomikoak behartuta, konfiantza-botoa eskatu zuen, baina ez zuen lortu, eta dimisioa eman behar izan zuen 1991ko abenduan."}
{"id": "273064", "revid": "512", "url": "https://eu.wikipedia.org/wiki?curid=273064", "title": "Friedrich Hebbel", "text": "Christian Friedrich Hebbel (Wesselburen, Alemania, 1813ko martxoaren 18a - Viena, Austria, 1863ko abenduaren 13a) alemanezko antzerkigilea izan zen.\nBizitza.\nHamalau urte zituela umezurtz gelditu zen, eta bere kabuz ikasi zuen Hanburgon eta Heidelbergen. 1842an, Danimarkako erregeak emaniko laguntzari esker Parisen izan zen (Heine ezagutu zuen han), eta Erroman urtebeteko egonaldia egin zuen. Anartean lehen obrak idatzi zituen. Ezkondu ondoren Vienara joan eta han bizi izan zen.\nBere obra dramatikoan errealitatea modu objektiboz aztertzen du, eta gizabanakoaren moralaren eta gizartearen arteko gatazka islatzen ditu. Lehen drama garrantzizkoa, \"Judith\" (1841), gai biblikoaren moldaera librea da. \"Maria Magdalena \"(1844) etika burgesaren eta ohoreaz hark duen ikusmoldearen aurkako kritika da. \"Herodes und Marianne\" (1850) obran Marianak, bere askatasuna sendotzearren, maite duen gizonari ere aurre egingo dio. \"Agnes Bernauer\" (1855) izenburukoan estatu-arrazoia delakoari buruz dihardu. Beste obra batzuk: \"Cyges und sein Ring\" (1856, \"Ciges eta bere eraztuna\"); \"Die Nibelungen\" trilogia (1862, \"Nibelungoak\"), izen bereko sagaren egokitzapena da, eta autorearen sormen dramatikoaren adierazgarri nagusia. Hebbelen obrek, neurri batean, Nietzscheren eta Ibsenen gogoeta-moldeen oinarriak eman zituzten."}
{"id": "273065", "revid": "512", "url": "https://eu.wikipedia.org/wiki?curid=273065", "title": "Ferdinand Alqui\u00e9", "text": "Ferdinand Alqui\u00e9 (Montpellier, Frantzia, 1906ko abenduaren 18 - Montpellier, Frantzia, 1985eko otsailaren 28a) frantses filosofoa izan zen.\nBiografia.\nAlqui\u00e9ren pentsamenduaren arabera, filosofiaren garapen progresiboa ezinezkoa da. Hala ere, horrek ez du esan nahi historian zehar egin diren saio filosofikoak alferrekoak izan direnik, baizik eta filosofoarengan edo gizaki arruntarengan gauzatzen den izakiarenganako itzulera ahalbidetu dutela, etengabeko nostalgia gisa, itzulera hori, funtsean, norberaganako itzulera delako. Izakiarekiko funtsezko lotura hori posible da, izaki hori ez delako kontzeptu edo abstrakzio hutsa, konkretua den guztiaren eta bizidun guztien batura baizik. Horretaz gainera, Alqui\u00e9k betikotasunera itzultzearen inguruko gogoeta egin du. Zenbait filosofia-sistema aztertu ditu izakiarenganako itzuleraren ikuspuntutik. Aipagarria da Descartesen pentsamenduaz egin duen analisia; Alqui\u00e9ren esanean, \"cogito\" kartesiarra ez da ebidentzia edo arrazoibide bat, benetako esperientzia ontologikoa baizik.\nLan nagusiak hauek ditu: \"Notes sur les principes de la philosophie de Descartes\" (1933, \"Descartesen filosofiaren oinarriei buruzko oharrak\"), \"Le d\u00e9sir d\u00b4\u00e9ternit\u00e9\" (1943, \"Betikotasun-nahia\"), \"Solitude de la raison\" (1966, \"Arrazoiaren bakardadea\") eta \"Le cart\u00e9sianisme de Malebranche\" (1974, \"Malebrancheren kartesianismoa\")."}
{"id": "273066", "revid": "28807", "url": "https://eu.wikipedia.org/wiki?curid=273066", "title": "Ferdinand Alquie", "text": ""}
{"id": "273068", "revid": "1545", "url": "https://eu.wikipedia.org/wiki?curid=273068", "title": "Mario Scelba", "text": "Mario Scelba (Caltagirone, Sizilia, Italia, 1901eko irailaren 5a - Erroma, Italia, 1991ko urriaren 29a) italiar politikaria izan zen.\nBiografia.\nSiziliako nekazari familia bateko semea zen. Apaiz-ikasketak hasi zituen, baina 1921ean bertan behera utzi zituen, politikaren munduan sartzeko. Faxismoaren aurka agertu zen, eta 1941ean Demokrazia Kristaua alderdia ezkutuan bizirik iraunarazten lagundu zuen, De Gasperiren laguntzaile gisa.\nBigarren Mundu Gerra amaitutakoan, De Gasperi gobernuburuak Komunikazioetarako ministro izendatu zuen 1945-1947 bitartean. 1947-1953 epean, berriz, Barne ministro zela, sindikatu eta komunisten gizarte asaldura zapaldu zuen, eta bere alderdiko ultraeskuindarren buru bihurtu zen. 1954-1955 urteetan gobernuburu kargua izan zuen, baina Siziliako mafiarekiko lotura egozten zioten alderdi ezkertiarren presioen eraginez, dimisioa aurkeztu behar izan zuen, nahiz eta salaketa horiek ezin izan ziren sekula frogatu.\nBerriz ere Barne ministro izendatu zuten 1960-1962 artean, eta 1966tik 1974ra, Demokrazia Kristauko Kontseilu Nagusiko presidente izan zen. 1969-1971 epean, berriz, Europako Parlamentuko presidente kargua izan zuen bere gain, eta 1974an politikaren mundutik ia erretiraturik zegoen arren, ohorezko senatari izaten jarraitu zuen."}
{"id": "273069", "revid": "336", "url": "https://eu.wikipedia.org/wiki?curid=273069", "title": "Tuareg", "text": "Tuareg herria berbere hizkuntzaz mintzo den artzain herri nomada da, Touat (Aljeria) eta Ghudamisetik (Libia) hasi eta ipar Nigeriaraino, eta Fezzanetik (Libia) Timbukturaino (Mali) iristen dena. XX. mende bukaeran 900.000 bat tuareg ziren.\nTuaregek konfederazio moduko elkarteak osatzen dituzte: Ahaggar eta Azjer, iparraldean, eta Asben, Ifora, Itesen, Aulliminden eta Kel Tademaket, hegoaldean. Iparraldeko tuaregak basamortuan bizi dira; hegoaldekoak, berriz, estepan eta sabanan. Hegoaldeko tuaregek ganadua, gameluak eta zebuak hazten dituzte, eta iparraldekoei saltzen dizkiete.\nEuroparrak iritsi aurretik, tuaregen lurraldeetatik karabana eta bidaiari asko ibili zen, baina ibilgailu motordunak azaldu zirenean, karabana bidezko bidaiak arras galdu ziren. 1970-1980 hamarkadetan Mauritania, Senegal, Nigeria, Burkina Faso eta Txaden gertatutako lehorteen ondorioz, hegoaldeko tuaregen kopurua murriztu zen eta haien artzain-bizimoduak aldatu. Gizarte-antolamendua feudala dute: hainbat gizarte-maila daude, erabat definituak, hala nola, aitoren semeak, apaizak, jopuak, eskulangileak eta laborariak (lehen, esklaboak). Beren idazkera berezia dute (\"tifinagh\"), antzina libiarrek erabiltzen zutenaren antzekoa."}
{"id": "273070", "revid": "46380", "url": "https://eu.wikipedia.org/wiki?curid=273070", "title": "Julio Anguita", "text": "Julio Anguita Gonz\u00e1lez (Fuengirola, M\u00e1laga, 1941eko azaroaren 21a - Kordoba, 2020ko maiatzaren 16a) espainiar politikari komunista izan zen.\nBiografia.\nHistoria Modernoan eta Garaikidean lizentziatua, Oinarrizko Hezkuntza Orokorreko (OHO) irakaslea izan zen. 1972an, Espainiako Alderdi Komunistako (PCE) kide egin zen. 1979tik 1986ra, Kordobako alkate izan zen eta bere kudeaketaren zorroztasunagatik eta eraginkortasunagatik nabarmendu zen. Espainiako probintzia bateko hiriburua eskuratu zuen lehen buruzagi komunista bilakatu zen. Orduan ezarri zioten \"Kalifa gorria\" ezizena. 1988an, PCEren idazkari nagusi aukeratu zuten eta, 1992an, Ezker Batuaren III. Batzarrean, koalizioaren koordinatzaile. Batzar horretan, agerian geratu ziren sektore ofizialistaren eta berritzailearen arteko desadostasunak, berritzailea EB alderdi politiko bihurtu eta PSOErekin hitzarmenak egitearen alde agertu baitzen.\n1993an, gobernuko lehendakaritzarako hautagai aukeratu zuten eta Madrilgo Kongresurako aurkeztu zen zerrendan lehena. Hauteskunde-kanpaina horretan, bihotzekoak eman zion eta kanpaina eten egin behar izan zuen. Diputatu atera zen Madrilen. 1994an, EBaren IV. kongresuan, aho batez aukeratu zuten berriro ere koordinatzaile nagusi. 1995ean PCEren idazkari nagusi izendatu zuten. 1998an kargu hori utzi zuen eta Francisco Frutosek hartu zuen bere lekua. 2000ko EBaren kongresuan, Llamazares aukeratu zuten Julio Anguitaren ondorengo."}
{"id": "273071", "revid": "46380", "url": "https://eu.wikipedia.org/wiki?curid=273071", "title": "Jean Babil\u00e9e", "text": "Jean Babil\u00e9e (jaiotza-izena: Jean Gutmann; Paris, \u2013 \"ibidem\", ) frantses dantzaria eta koreografoa izan zen. Parisko Op\u00e9ran egin zituen ikasketak (1936-1940), eta Volinineren eta Gsovskyren ikasle izan zen han. \"Ballets des Champs-\u00c9lys\u00e9es\" konpainiako dantzari nagusi izan zen 1945etik 1950era, eta han sortu zituen \"Jeu de cartes\" (1945, \"Karta-jokoa\", Stravinski, Janine Charrat), \"Le Jeune Homme et la Mort\" (1946, \"Gizon gaztea eta Heriotza\", Bach, Wakh\u00e9vitch, Cocteau, Roland Petit) eta \"Till Eulenspiegel\" (1949, R. Strauss, Tom K\u00e9ogh) lanak. Hainbat herrialdetan dantzatu zuen, hala nola Estatu Batuetan, Kanadan eta Italian. 1952an, Parisko Op\u00e9rak kontratua egin zion, eta, 1955ean, bere konpainia sortu zuen. Konpainia horrekin sortu zituen \"Balance \u00e0 trois\" (1955, J.-M. Damase, Tom K\u00e9ogh), \"Le Camal\u00e9opard\" (1956) eta \"Sable\" (1956) lanak. Frantziako hainbat eszenatokitan aritu ondoren, Ballet-Th\u00e9\u00e2tre Contemporain konpainian lan egin zuen Amienseko egoitzan, eta han sortu zituen \"Hai-Kai\" (Webernen musikarekin) eta \"Histoire du soldat\" (1971n, Stravinski). 1972-1973an, Rhineko Balletaren zuzendari artistikoa eta koreografoa izan zen. Maurice B\u00e9jartek harentzat sortu zuen \"Life\" (1979, New York). 1983an, dantzara itzuli zen Jacques Higelinen \"Rock\" ikuskizunarekin, Neguko zirkuan. 2000n, \"Le Myst\u00e8re Babil\u00e9e\" zuzendu zuen Patrick Bensardek, Babil\u00e9eren ibilbide profesionala kontatzen duen dokumentala."}
{"id": "273072", "revid": "46380", "url": "https://eu.wikipedia.org/wiki?curid=273072", "title": "Jacques Offenbach", "text": "Jacques Offenbach (Kolonia, Alemania, 1819ko ekainaren 20a - Paris, Frantzia, 1880ko urriaren 5a) musikagilea izan zen. Alemanian jaio arren, frantsesa zen. \"Opereta\" izeneko frantses opera komiko arin barregarriaren sortzailea izan zen. Eberst deitura zuen Koloniako sinagogako kantari baten semea zen; baina Offenbach deitura hartu zuen, familia Offenbach-am-Mainetik zetorrelako. H\u00e9rminie Alkainekin ezkondu zen (1827\u20131887), emakume donostiar batekin.\n1833. urtean aitak Parisa bidali zuen, han juduentzat egoera erosoagoa zelako. Biolin- eta biolontxelo-ikasketak egin zituen kontserbatorioan. 1849. urtean Opera Komikoko orkestran biolontxelo-jotzaile egon ondoren, Th\u00e9\u00e2tre Fran\u00e7ais izenekoaren zuzendaria izan zen. 1853. urtean operetak idazten hasi zen; ehun bat idatzi zituen, garai hartako gizartea eta ohiturak barregarri jarri zituztenak. 1855. urtean \"Bouffes-Parisiennes\" antzokia zabaldu zuen, eta 1866 arte zuzendaria izan zen. Arrakasta handia izan zuten haren operetek. 1872-1876 urteetan Th\u00e9\u00e2tre de la Ga\u00eet\u00e9ren zuzendaria izan zen.\nOffenbachen opereta nagusiak dira: \"Orph\u00e9e aux enfers \"(1858, \"Orfeo infernuan\"); \"Die Rheinnixen \"(1864, \"Rhin ibaiko izpirituak\"); \"La belle Hel\u00e8ne \"(1864, \"Helene ederra\"); \"La vie parisiense \"(1866, \"Parisko bizimodua\"); \"La Grande-Duchesse de G\u00e9rolstein \"(1867, \"G\u00e9rolsteingo dukesa handia\"); \"La \u00abP\u00e9richole\u00bb\" (1868)."}
{"id": "273073", "revid": "512", "url": "https://eu.wikipedia.org/wiki?curid=273073", "title": "Richard von Weizs\u00e4cker", "text": "Richard Karl Freiherr von Weizs\u00e4cker (Stuttgart, - Berlin, ) alemaniar politikaria ohia izan zen. Errepublikako lehendakaria 1984tik 1994ra. Bere agintaldian gauzatu zen Alemaniaren bat-egitea. Berlinen eta Bernan egin zituen ikasketak. Alemaniako Armadan zerbitzatu zuen 1938tik 1945era, eta kapitain-maila erdietsi zuen infanteria-errejimentu batean. Gero, zuzenbide-ikasketak egin zituen, Grenoble, G\u00f6ttingen eta Oxforden, eta nazioarteko enpresa-munduan hasi zen lanean 1953an. Urtebete geroago, Batasun Kristau Demokratako kide egin zen, eta, 1969an, Alemaniako Legebiltzarreko kide hautatu zuten. 1979tik 1981era, Legebiltzarreko lehendakariorde izan zen. 1981etik 1984ra, Mendebaldeko Berlingo alkate izan zen, eta, 1984ko maiatzean, Alemaniako Errepublika Federaleko lehendakari hautatu zuten. 1994ko maiatza arte eutsi zion karguari, Alemaniako Errepublika Federala eta Errepublika Demokratikoa batu eta lau urte geroagora arte. Bere agintaldiaren ekarpen nagusietako bat Alemaniari bere iragana onartzen laguntzea izan zen. Aipagarria da Bigarren Mundu Gerraren amaieraren berrogeigarren urteurrenean egin zuen hitzaldia: alemanen krimenak gaitzetsi zituen, eta 1945eko maiatzeko porrota aleman herriarentzat askapena izan zela berretsi zuen."}
{"id": "273075", "revid": "336", "url": "https://eu.wikipedia.org/wiki?curid=273075", "title": "Charles Sanders Peirce", "text": "Charles Sanders Peirce (Cambridge, Massachusetts, AEB, 1839ko irailaren 10a - Milford, Pennsylvania, AEB, 1914ko apirilaren 19a) Estatu Batuetako zientzialaria, filosofoa eta logikaria izan zen.\nBiografia.\nKimika-ikasketak egin zituen Harvardeko unibertsitatean. Astronomia-lanak egin zituen, fotometriazkoak batez ere (1878, \"Photometric Researches\"). Pendulua erabiliz Lurraren neurketak eta grabitatearen azterketak egin zituen. 1867an Ameriketako Arteen eta Zientzien Akademiako kide hautatu zuten, 1877an Zientzietako Akademia Nazionalekoa eta 1880an Londresko Matematika Elkartekoa.\nLan gehienak fisikaren alorrean egin zituen arren, logika izan zuen Peircek gairik gustukoena. Logika hartu zuen filosofia-ikerketa guztien oinarritzat. Semiotikarekin lotu zuen logika, eta biak batera aztertu zituen (\"A System of Logic, Considered as Semiotic\"). Ideia baten esanahia ideiak berak dituen ondorioak aztertu ondoren erabaki zitekeela proposatu zuen; ikerketa bide horri pragmatismo izena eman zion. Bizi izan zen bitartean bere lanak ez ziren ezagutzera eman. Saiakera nagusiak: \"Chance, Love, and Logic\" (1923, \"Zoria, maitasuna eta logika\") obran agertu ziren, egilea hil ondoren; eta 1931-1958 bitarteko urteetan argitaratu zen Peirceren obren bilduma."}
{"id": "273076", "revid": "21098", "url": "https://eu.wikipedia.org/wiki?curid=273076", "title": "Polina Astakhova", "text": "Polina Grigorievna Astakhova (, \"Polina Grigorivna Astakhova\"; , \"Polina Grigoryevna Astakhova\"; Zaporizhia, Ukraina, 1936ko urriaren 30a - Kiev, 2005eko abuztuaren 5a) sobietar gimnasta izan zen. Astakhovak hamar olinpiar domina irabazi zituen guztira. 1956an joan zen bere lehen Olipiar Jokoetara, Larisa Latynina sobietar izarra buru zuen gimnasta taldean. Ariketa konbinatuen lehiaketa irabazi zuten. 1959an, Astakhovak Europako bi txapelketa irabazi zituen: barra asimetrikoetan bata; lurreko ariketetan, bestea. 1960an eta 1964an, Astakhovak eta haren taldekideek urrezko olinpiar domina lortu zuten berriro, taldekako ariketa konbinatuetan. 1960an, barra paralelo asimetrikoetako urrea ere bereganatu zuen Astakhovak; orobat zilarra, lurreko ariketetan, eta brontzea, banakako lehiaketa orokorrean. 1961ean, Astakhovak eta beste sobietar gimnasta batzuek aise garaitu zituzten Estatu Batuetako gimnasta onenetako batzuk. Urte bereko Europako txapelketetan, Astakhova bigarren gelditu zen ariketa konbinatuetan. 1964an, Tokioko Olinpiar Jokoetan, urrea, zilarra eta brontzea irabazi zituen, barra asimetrikoetan, lurreko ariketetan eta banakako lehiaketa orokorrean, hurrenez hurren. Handik laster, Astakhova erretiratu egin zen lehiaketetatik. 1972an itzuli zen Olinpiar Jokoetara, Sobietar Batasuneko gimnasten arduradun gisa."}
{"id": "273077", "revid": "336", "url": "https://eu.wikipedia.org/wiki?curid=273077", "title": "Renato Guttuso", "text": "Renato Guttuso (Bagheria, Palermo, Italia, 1911ko abenduaren 26a - Erroma, Italia, 1987ko urtarrilaren 18a) margolaria eta eskultorea izan zen.\nBizitza.\n1928an Pippo Rizzo pintore futuristaren lantegian hasi zen, eta harekin pinturaren alorreko joera berriak ezagutu zituen. 1934an, Milanen, Corrente taldeko artistekin harremanetan jarri zen.\n1937an Erromara joan zen bizitzera eta bere lehenengo koadroa egin zuen, Garc\u00eda Lorcari eskainia: \"Fucilazione in campagna\". 1938an bakarkako lehenengo erakusketa egin zuen La Cometa galerian, Erroman. 1941ean \"Crocefissione\" koadro famatuak eztabaida handiak piztu zituen, bai erlijiosoen artean bai politikarien artean. Bigarren Mundu Gerran erresistentzian parte hartu zuen, eta \"Gott mit Uns\" margotu zuen, nazien sarraskiak salatzeko. 1945ean Fronte Nuovo dell Arti taldeko kide egin zen, Fontana, Vedova, Morlotti, Turcato, Corpora eta Vianirekin, besteak beste. 1952an Veneziako Biurtekoan parte hartu zuen \"Battaglia di Ponte dell'Ammiraglio\" obrarekin, eta eztabaida handiak piztu zituen berriro ere. 1965ean \"Uomo che legge il giornalle\" eskultura handia egin zuen. Guttusoren obran nabaria da Goyaren eta Picassoren \"Gernika\"ren eragina, estiloagatik ez ezik, baita artista horiek beren obran txertatu zuten kutsu politikoarengatik ere."}
{"id": "273078", "revid": "46380", "url": "https://eu.wikipedia.org/wiki?curid=273078", "title": "Anne Robert Jacques Turgot", "text": "Anne Robert Jacques Turgot, L'Aulneko baroia (Paris, 1727ko maiatzaren 10a - Paris, 1781eko martxoaren 18a), ezagunagoa Turgot deituraz, frantses politikaria eta ekonomialaria izan zen.\nBizitza.\nApaiz-ikasketak egin zituen. Harremanak izan zituen garai hartako filosofoekin. \"Lettres sur la tol\u00e9rance\" (1754, \"Tolerantziari buruzko gutunak\") idatzi zuen eta Entziklopedian parte hartu zuen. Ekonomiako liburu bat ere idatzi zuen, \"R\u00e9flexions sur la formation et la distribution des richesses\" (1776, \"Aberastasunen eratze eta banaketari buruzko gogoeta\").\n1761etik 1771ra Limogesko intendentea izan zen. 1774an finantzen arduradun nagusi izendatu zuten eta berrikuntza handiak egin zituen ekonomian: industria- eta merkataritza-askatasuna eta salgai batzuen (aleak, olioa, azienda, ardoa) zirkulazio-askatasuna ezarri zuen, zergak bateratu zituen, gremioak deuseztatu zituen enpresa askatasuna lortzeko, eta erregeari norberak egin beharreko zerbitzua dirutan ordaindu beharreko zerga bihurtu zuen. Berrikuntza horiek nobleen eta elizaren haserrea piztu zuten eta 1776an erregeak kargutik kendu zuen.\nVincent de Gournayren eta fisiokraten eragina izan zuen, nahiz eta gero uko egin zien fisiokraten ideiei. Askatasuna eskatu zuen barneko eta kanpoko merkataritzarako eta estatuaren esku-hartzea ukatu zuen."}
{"id": "273079", "revid": "28807", "url": "https://eu.wikipedia.org/wiki?curid=273079", "title": "Anne Robert Jacques Turgot, L\u00b4Aulneko baroia", "text": ""}
{"id": "273080", "revid": "28807", "url": "https://eu.wikipedia.org/wiki?curid=273080", "title": "Turgot", "text": ""}
{"id": "273082", "revid": "96586", "url": "https://eu.wikipedia.org/wiki?curid=273082", "title": "Nastassja Kinski", "text": "Nastassja Kinski (Mendebaldeko Berlin, 1961eko urtarrilaren 24a) alemaniar antzezlea da.\nBiografia.\nKlaus Kinski antzezlearen eta Ruth Brigitte idazlearen alaba. Gorabehera handiko karrera egin du. Hamahiru urte zituela egin zuen debuta zineman, Wim Wenders zuzendariaren aginduetara. Harrezkero, zenbait filmetan parte hartu zuen, baina Roman Pola\u0144skiren zuzendaritzapean 1970ean egin zuen filmak ezagutarazi zuen: \"Tess\". Film hartan egindako lanarengatik, Urrezko Globoa eta Frantziako C\u00e9sar saria irabazi zituen.\nEstatu Batuetara deitu zuten \"Ragtime\" filmean parte hartzera, baina azkenean ez zuten onartu, alemaniar azentu nabarmena zuela eta. Gero, antzerki-ikastaroak egin zituen Lee Strasbergen Actor's Studion. 1982an, beste film batean hartu zuen parte, beldurrezko film klasiko bihurtu den \"Cat people\" filmean, hain zuzen, Jaques Tourneurren gidaritzapean. Urte hartan bertan, trapezista baten papera jokatu zuen \"One From the Heart\" filmean, Francis Ford Coppolaren esanetara.\nNastassja Kinskiren karrerak aurrera jarraitu zuen, Europan eta Estatu Batuetan, baina gorabehera handiekin. 1984an, Wim Wendersekin elkartu zen berriro arrakasta handiko film baterako: \"Paris, Texas\". 1985ean, \"Revolution\" egin zuen, Donald Sutherland eta Al Pacinorekin. 90eko hamarkadan, aipagarriak ditu \"Faraway, So Close!\" (1993 ), \"Terminal Velocity\" (1994) eta \"One Night Stand\" (1997). Azkenaldiko lanik onenak Michael Winterbottom \u2014\"The Claim\" (2000)\u2014 eta David Lynch \u2014\"Inland Empire\" (2006)\u2014 zuzendariekin egin ditu."}
{"id": "273083", "revid": "336", "url": "https://eu.wikipedia.org/wiki?curid=273083", "title": "Horst Kr\u00fcger", "text": "Horst Kr\u00fcger (Magdeburgo, Alemania, 1919ko irailaren 17a - Frankfurt, Alemania, 1999ko urriaren 21a) alemaniar idazlea izan zen.\nBiografia.\nLiteraturako eta Filosofiako ikasketak egin zituen Berlinen eta Friburgon. 1939tik 1940ra, kartzelan sartu zuten, eta, gerra amaitutakoan, kazetari gisa jardun zuen, eta S\u00fcdwestfunkeko gau-programa bateko erredakzio-lanean, Baden-Badenen.\nSaiakera eta kontakizunak idatzi ditu, munduan zehar egin dituen bidaietako esperientziak kontatuz. Esperientzia hori baliatzen du literaturaren bidez aleman herriaren nortasunari aurre egiteko. Bere bizi-ingurunetik abiatuta beti, hainbat gizarte- eta gobernu-mota erkatzen ditu Kr\u00fcgerrek, idealaren bila beti; horrela, eduki politikoko literatura-tradizioan sartzen du bere obra.\nLan aipagarrienak hauek ditu: \"Ost-West-Passagen\" (1975, \"Sortaldeko eta Mendebaldeko pasarteak\"); \"Tiefer deutscher Traum\" (1983, \"Alemaniar amets sakona\"); \"Stadtpl\u00e4ne\" (1967, \"Hiri-planoak\"); \"Fremde Vaterl\u00e4nder\" (1971, \"Aberri arrotzak\"); \"Sp\u00f6tterd\u00e4mmerung\" (1981, \"Sarkastikoen beheraldia\") eta \"Kennst du das Land\" (1987, \"Ezagutzen duzu herria\"). Aurrerago \"Das zerbrochene Haus\" (1986, \"Etxe hautsia\") argitaratu zuen, iragan nazionalsozialistara egindako bidaia, faxismoak desegin zuen Berlingo familia burges txiki batean igarotako gaztaroa gogorazten duena."}
{"id": "273084", "revid": "512", "url": "https://eu.wikipedia.org/wiki?curid=273084", "title": "\u00c9lie Lambert", "text": "\u00c9lie Lambert (Baiona, 1888ko apirilaren 10a - Paris, 1961eko apirilaren 24a) lapurtar arte-historialaria izan zen.\nArtearen Historia ikasi zuen Parisko Sorbonan, eta Madrilen osatu zituen ikasketak, Espainiako historiografia goreneko mailan zegoen garaian. Arteko irakasle izan zen gero Madrilen, Caenen eta Sorbonan. Espainiako Erdi Aroko arte kristaua nahiz musulmana ikertu zituen, eta ikerketa horien ondorioz \"El arte g\u00f3tico en Espa\u00f1a en los siglos XII y XIII\" (1931, \"Arte gotikoa Espainian XII eta XIII. mendeetan\") liburua argitaratu zuen, Espainiako garai horretako artearen historiari buruzko lanik garrantzitsuenetako bat. Lamberten lan ugariren artean aipagarrienak dira: \"Le style gotique\" (1943, \"Estilo gotikoa\"); \"L\u00b4art en Espagne en au Portugal\" (1945, \"Artea Espainian eta Portugalen\"); \"La catedral de Pamplona\" (1951, \"Iru\u00f1eko katedrala\"); \"Art musulman et art chr\u00e9tien dans la Peninsule Ib\u00e9rique\" (1958, \"Arte musulmana eta arte kristaua Iberiar Penintsulan\"); \"Le p\u00e8legrinage de Compostelle: \u00e9tudes d\u00b4histoire m\u00e9di\u00e9vale\" (1959, \"Compostelako erromesaldia: Erdi Aroko historiari buruzko ikerketak\"); \"L\u00b4art musulman d\u00b4Occident des origines a la fin du XVe si\u00e9cle\" (1966, \"Mendebaldeko arte musulmana hastapenetatik XV. mendearen amaiera arte\")."}
{"id": "273085", "revid": "512", "url": "https://eu.wikipedia.org/wiki?curid=273085", "title": "Carl Orff", "text": "Carl Orff (Munich, Alemania, 1895eko uztailaren 10a - Munich, 1982ko martxoaren 29a) alemaniar musikagilea izan zen.\nBiografia.\nMunicheko Musika Akademian egin zituen musika ikasketak, eta H. Kaminski musikagilearekin osatu zituen. Zuzendari-lanetan aritu zen Munich, Mannheim eta Darmstadten.\n1930. urtean \"Schulwerk \"izeneko zuzendaritza- eta musika-ikasbidea argitaratu zuen. 1937. urtean Monteverdiren opera batzuen moldaketak argitaratu zituen, eta urte hartan bertan idatzi zuen lanik famatuena: \"Carmina Burana\", antzeztokirako kantata, Erdi Aroko poema batzuetan oinarritua.\nOndoren greziar antzerkietan eta Erdi Aroko misterioetan oinarritutako lanak idatzi zituen: \"Catulli carmina \"(1943), eta \"Trionfo di Afrodite \"(1953) \"Carmina Burana\"rekin batera \"Triunfi \"trilogia osatzen dutenak. Beste lan batzuk ditu: \"Der Mond \"(1939, \"Ilargia\"), \"Die Kluge \"(1943, \"Maltzurra\"), operak; \"Com\u0153dia de Christi Resurrectione\" (1956), Pazkoko kantata; \"Ludus de nato infante mirificus \"(1960), jaiotza-antzerkia; eta \"Antigon\u00e6 \"(1949), \"Oedipus der Tyran\" (1959) eta \"Prometheus\" (1966), opera-trilogia.\n1924. urtean, Dorothee G\u00fcntherrekin batera, G\u00fcntherschule dantza- eta musika-eskola sortu zuen; bertan perkusioa eta mugimendua erabili zituen, musika-irakaskuntza teknika berriak sortzeko."}
{"id": "273086", "revid": "512", "url": "https://eu.wikipedia.org/wiki?curid=273086", "title": "Charles Fefferman", "text": "Charles Louis Fefferman (Washington Hiri, ) estatubatuar matematikaria da.\nBizitza.\nFefferman txikitatik izan zen matematikazalea, eta orobat oso argia: hamabi urterekin, kalkulua menderatzen zuen. Marylandeko Unibertsitatean sartu zen oso gazte zela eta, 1966an, hamazazpi urterekin, graduatu zen. Princetongo Unibertsitatean, Elias Steinen zuzendaritzapean, lanean jarraitu zuen, eta 1969an aurkeztu zuen \"Inequalities for Strongly Regular Convolution Operators\" izeneko tesia. Princetongo Unibertsitatean eman zituen eskolak 1969-70 urteetan. Chicagoko Unibertsitatera joan zen 1970ean, eta irakasle egin zuten urtebete geroago: era horretan, Estatu Batuetan inoiz izandako irakaslerik gazteena bilakatu zen. 1973an, Princetonera itzuli zen.\nFeffermanek ekarpen ugari egin ditu dimentsio askoko analisi konplexuan. Beste arlo asko ere landu ditu: ekuazio partzial diferentzialak, Fourierren analisia, konbergentzia partikularra, biderkatzaileak, dibergentzia, ezohiko integralak eta Hardy espazioak. Lan horrengatik guztiagatik, Fields domina jaso zuen 1978ko Helsinkiko Matematikarien Nazioarteko Kongresuan. 1992an, Bergman saria jaso zuen. Feffermanek oso ekarpen garrantzitsuak egin ditu Bergmanen nukleoaren ikerketan. Gaur egun, Princetongo Unibertsitateko matematika-irakaslea da."}
{"id": "273087", "revid": "28807", "url": "https://eu.wikipedia.org/wiki?curid=273087", "title": "Charles Louis Fefferman", "text": ""}
{"id": "273088", "revid": "46380", "url": "https://eu.wikipedia.org/wiki?curid=273088", "title": "Joaqu\u00edn P\u00e9rez Villanueva", "text": "Joaqu\u00edn P\u00e9rez Villanueva (El Barco de \u00c1vila, Espainia, 1910eko abenduaren 17a - Madril, Espainia, 1994ko ekainaren 1a) historialaria izan zen.\nBizitza.\nZientzia historikoetako doktoregoa eskuratu zuen Valladolideko Unibertsitatean, eta zuzenbide eta filosofia eta letretako lizentzia atera zuen, sari bereziarekin. Katedraduna izan zen, besteak beste, Santiagon, Valladoliden, Sorbonan eta Madrilgo Unibertsitate Autonomoan.\nSegoviako (1946-1950) eta Salamancako gobernadore zibil izan zen, eta 1951n unibertsitate irakaskuntzako zuzendari orokor izendatu zuten. Arias Navarroren agintaldian arte ederretako zuzendari egin zuten (1974 arte) eta beste zenbait karguren artean Espainiako hezkuntza, zientzia eta kulturarako ordezkari izan zen Nazio Batuetan eta UNESCOn. Ikerketa historikoko obretan azpimarratzekoak ditu \"Reflexiones sobre la Historia en nuestros d\u00edas\" (1974,\" Historiari buruzko gogoetak gaur egun\"); \"La Inquisici\u00f3n espa\u00f1ola. Nueva visi\u00f3n, nuevos horizontes\" (1980,\" Espainiako Inkisizioa. Ikuspegi berria, etorkizun berriak\"), \"Historia de la Inquisici\u00f3n en Espa\u00f1a y Am\u00e9rica\" (1984,\" Inkisizioaren historia Espainian eta Ameriketan)\", etab.\nP\u00e9rez Villanuevak hainbat sari irabazi zituen eta hainbat elkarte eta erakundetako kide eta kargudun izan zen bere karreran zehar."}
{"id": "273090", "revid": "336", "url": "https://eu.wikipedia.org/wiki?curid=273090", "title": "Syngman Rhee", "text": "Syngman Rhee(, ahoskatua; Haeju, 1875eko martxoaren 26a - Honolulu, 1965eko uztailaren 19a) korear politikaria izan zen.\nBizitza.\nKoreako burujabetasuna aldarrikatzen zuten taldeekin bat egin zuen 1894an eta japoniarren mendekotasunaren aurka borrokatu zen. Espetxeratu egin zuten eta kristau bihurtu zen. \"Burujabetasunaren izpiritua\" obra idatzi zuen garai hartan. Estatu Batuetara joan zen aske geratu zenean (1904) eta filosofiako ikasketak egin zituen Princetongo Unibertsitatean. 1910. urtean Koreara itzuli zen eta japoniarren aurkako erresistentziako buru bihurtu zen. Shanghai hirian Koreako gobernua osatu zuen erbestean (1919) eta bera izan zen, hasieratik, gobernuburu erbestean. 1945ean itzuli zen Koreara eta Koreako Independentziaren aldeko Elkarte Nazionala osatu zuen, 1948. urteko Hego Koreako hauteskundeetan nagusitu zena alegia. Estatu Batuen laguntzaz betiere, Hego Koreako diktadore bihurtu zen Rhee. 1954an elkarren arteko defentsarako hitzarmena izenpetu zuten Koreak eta Estatu Batuek. 1960. urteko hauteskundeetan ere garaile irten zen Rhee alderdi liberalaren eskutik baina oposizio demokratak baliogabetzat salatu zituen emaitzak, eta lehendakariak alde egin behar izan zuen Koreatik, egozten zizkioten ustelkeria arazoetatik libratzeko."}
{"id": "273091", "revid": "28807", "url": "https://eu.wikipedia.org/wiki?curid=273091", "title": "Yi Seungman", "text": ""}
{"id": "273092", "revid": "512", "url": "https://eu.wikipedia.org/wiki?curid=273092", "title": "David Andrews (Irlandako politikaria)", "text": "David Andrews (Dublin, Irlanda, 1935eko martxoaren 15a) politikaria da.\nBizitza.\n1965ean hasi zuen ibilbide politikoa, Irlandako Parlamenturako D\u00fan Laoghaireko barrutiko ordezkari gisa hautatua izan zenean. Harrezkero eta 1998ra arte, beti izan zuen aulki bat ganbera horretan. 1967ko Konstituzioa egiteko batzordeko kide aukeratu zuten. Europako Kontseiluko Batzorde Aholku-emailean parte hartu zuen, eta toki garrantzitsua izan zuen britainiarrek eta irlandarrek osatutako legegintza-taldean.\nFianna F\u00e1il alderdi politikoaren barruan, David Andrewsek funtzio garrantzitsuak bete ditu. 1973tik 1977ra, Fianna F\u00e1il gobernuan zela, Justizia Saileko estatu-ministro izan zen, eta, 1978tik 1979ra, Kanpo Arazoetarako ministro. 1980ko hamarkadan, Fianna F\u00e1il alderdiak behera egin zuen krisialdi ekonomikoaren eta eskandalu politikoen eraginez, eta Fine G\u00e4elek kendu zion aginpidea.\n1990eko hamarkadan berreskuratu zuten David Andrewsek eta Fianna F\u00e1ilek protagonismoa. 1992tik 1993ra, Defentsako ministroa izan zen, eta, 1993an, Fianna F\u00e1ilen bozeramaile izendatu zuten merkataritza- eta turismo-gaietarako. 1995etik 1997ra, Kanpo Arazoetarako ministro izan zen berriro, eta, 1997an, Defentsako ministro izendatu zuten."}
{"id": "273093", "revid": "512", "url": "https://eu.wikipedia.org/wiki?curid=273093", "title": "Walter M. Elsasser", "text": "Walter Maurice Elsasser (Mannheim, Alemania, 1904ko martxoaren 20a - Baltimore, AEB, 1991ko urriaren 14a) Alemanian jaiotako Estatu Batuetako fisikaria izan zen.\nBiografia.\nG\u00f6ttingenen egin zituen fisikako ikasketak eta Parisera joan zen ondoren, fisika nuklearrari buruzko ikerketak egitera. Irakasle jardun zuen Frankfurten, Parisen eta Kalifornian. 1940. urtean Estatu Batuetako herritasuna eskuratu ondoren, Pennsylvania, Utah, Kalifornia eta Marylandgo unibertsitate ospetsuenetan egon da irakasle.\nIkasle zela, kristalezko gaiek elektroi sorten difrakzioa eragiten dutela iragarri zuen. Beste hainbeste frogatu ahal izan zuen, aurkitu berria zen neutroia ikertu ondoren. Hans Bethek, Nobel saridunak, bere aldetik egin zuen bezala, Elsasserrek guztiz ikerketa baliotsuak egin zituen neutroien eta atomo-nukleoen elkarren arteko eraginei buruz.\nBestalde, lan garrantzitsuak eskaini ditu magnetismoaren sorburuari eta ezaugarriei buruz. Teoriaren alorrean, liburu interesgarriak idatzi zituen fisikaz, kuantuez, mekanikaz eta biologia-zientziez, eta elkarren arteko loturari buruz: \"The Physical Foundation of Biology\" (1958, \"Biologiaren oinarri fisikoak\"), \"Atom and Organism\" (1966, \"Atomoa eta organismoa\"), \"The Chief Abstractions of Biology\" (1975, \"Biologiako abstrakzio nagusiak\")."}
{"id": "273094", "revid": "28807", "url": "https://eu.wikipedia.org/wiki?curid=273094", "title": "Walter Maurice Elsasser", "text": ""}
{"id": "273095", "revid": "512", "url": "https://eu.wikipedia.org/wiki?curid=273095", "title": "Luigi Galvani", "text": "Luigi Aloisio Galvani (Bolonia, 1737ko irailaren 9a - 1798ko abenduaren 4a) italiar sendagile eta fisikaria izan zen. Animalien ehunetan bere ustez elektrizitatea zena aztertu zuen. Haren azterketek bultzatu zuten bateria voltaikoaren sorrera. Lehenengo azterketak anatomia konparatiboaren alorrean egin zituen (giltzurrunetako hodiak, erdiko belarria, sudurreko muki-mintza), baina garrantzitsuenak igelaren anatomiaz egindakoak izan ziren (1773) eta elektrofisiologiakoak (1775etik aurrera). Saio ugari egin zituen igelekin; horietako bat ekaitza egiten zuenean igel hilaren hanketan bi metal ezartzea izan zen. Igelaren giharrak bihurritu egiten zirela ikusi zuen eta korronte elektrikoa sortzen zela (galvanismoa); indar fisiologikoen eraginez gertatu zela uste izan zuen (1771). Voltak ordea elektrizitatea bi metaletatik sortua zela erakutsi zuen geroago, bai eta animaliaren ehunak ez zuela elektrizitaterik ere. Galvanik bidea ireki zion Voltari, korronte etengabea, bateria voltaikoa alegia, asmatzeko eta aldi berean indar eman zien giharren eta nerbioen azterketa fisiologikoei. Liburu batzuk idatzi zituen: \"Giharren mugimenduan elektrizitateak duen eraginaz\" (1791); \"Arku eroalearen erabileraz eta lanaz giharren bihurduretan\" (1794)"}
{"id": "273096", "revid": "56334", "url": "https://eu.wikipedia.org/wiki?curid=273096", "title": "John Glenn", "text": "John Herschel Glenn, Jr. (Cambridge, Ohio, AEB, 1921eko uztailaren 18a - Columbus, Ohio, 2016ko abenduaren 8a) estatubatuar politikari eta astronauta izan zen.\nBiografia.\nMarylandeko Unibertsitatean egin zituen ikasketak, eta Bigarren Mundu Gerran eta Koreako Gerran parte hartu zuen, Estatu Batuetako marine-armadako kide gisa. 1957an, Los Angeles eta New York arteko eskalarik gabeko lehenengo hegaldi supersoniko kontinenteartekoa egin zuen. 1959an egin zen astronauta, eta, 1962an, \"Friendship 7\" izeneko kapsulan bidaiatu zuen.\nJohn Glenn izan zen, hain zuzen ere, lehenengo aldiz Lurraren inguruko orbita osatu zuen estatubatuarra. Hiru aldiz eman zuen Lurraren inguruan bira, bost orduan, eta, arazo asko izan zuen arren, itsasontzi batek jaso zuen azkenik espazio-ontzia ozeanora jausi ondoren.\n1964an utzi zituen bertan behera espazioko programak, eta hurrengo urtean atera zen marineen taldetik. Harrezkero, politikan jardun du, baina sekula ez du galdu hegazkintzarekiko eta espazioko hegaldiekiko arreta. 1974an, Ohioko senatari hautatu zuten Alderdi Demokrataren aldetik, eta, 1980an, 1986an eta 1992an, berriro eskuratu zuen kargu hura. 1998an, 77 urte zituela, \"Discovery\" espazio-ontzian bidaiatu zuen. Orain arte espaziora joan den pertsonarik zaharrena da."}
{"id": "273097", "revid": "28807", "url": "https://eu.wikipedia.org/wiki?curid=273097", "title": "John Herschel Glenn", "text": ""}
{"id": "273098", "revid": "96586", "url": "https://eu.wikipedia.org/wiki?curid=273098", "title": "Rubem Fonseca", "text": "Rubem Fonseca (Juiz de Fora, Minas Gerais, 1925eko maiatzaren 11 - R\u00edo de Janeiro, 2020ko apirilaren 15a) brasildar kronikaria eta eleberrigilea izan zen. Brasilgo hiri-neorrealismoaren idazle nagusietako bat izan zen.\nBiografia.\nZuzenbide-ikasketak egin zituen Rio de Janeiroko Unibertsitatean (1948), eta administrazio-ikasketak, New York eta Bostongoetan. 1963an plazaratu zuen lehenengo literatura-lana, kontakizun-bilduma bat: \"Os Prisioneiros\". Handik bi urtera, Pen Club saria irabazi zuen \"A Coleira do C\u00e3o\" ipuin-bildumagatik. Garai hartako beste lan aipagarriak \"El cobrador\" (1970), \"O Homem de Fevereiro ou Mar\u00e7o\" (1973) eta \"Feliz a\u00f1o nuevo\" (1975) dira. Garai hartan, eleberriez gainera, zinema-gidoiak ere idatzi zituen: \"Relat\u00f3rio de um Homem Casado\" (1973) eta \"A Extors\u00e3o\" (1975), adibidez.\nFonsecaren eleberriek Estatu Batuetako polizia-eleberrien eragin nabarmena dute. Horien bidez, hirietako gizarte materialista, teknokrata, garatu gabe eta bortitzeko pertsonaiak erretratatzen eta parodiatzen ditu: \"O Caso Morel\" (1973), \"A Grande Arte\" (1983), \"Bufo &amp; Spallanzani\" (1985). \"Agosto\" (1990), berriz, eleberriaren eta kronika politikoaren artean sailka daiteke: Brasilgo lehendakari Get\u00falio Vargasek bere buruaz beste egin aurreko gertaerak kontatzen ditu.\nBeste eleberri batzuk: \"Do Meio do Mundo Prostituto S\u00f3 Amores Guardei ao Meu Charuto\" (1997), \"O doente Moli\u00e8re \" (2000), \"Mandrake: A B\u00edblia e a Bengala\" (2005) eta \"O Seminarista\" (2010). Ipuin laburrak ere idatzi ditu, hala nola \"Feliz Ano Novo\" (1975), \"Contos Reunidos\" (1994), \"Hist\u00f3rias de Amor\" (1997), \"Secre\u00e7\u00f5es, Excre\u00e7\u00f5es e Desatinos\" (2001) eta \"Ela e Outras Mulheres\" (2006)."}
{"id": "273100", "revid": "336", "url": "https://eu.wikipedia.org/wiki?curid=273100", "title": "Elmore Leonard", "text": "Elmore Leonard (New Orleans, Louisiana, Ameriketako Estatu Batuak, 1925eko urriaren 11 - Detroit, Michigan, 2013ko abuztuaren 20a) ingelesezko idazlea izan zen.\nBizitza.\nBigarren Mundu Gerran soldadutza itsas armadan egin ondoren, Detroiteko Unibertsitatean doktoregoa egin, eta publizitate-agentzia batean hasi zen lanean. Lehen fikzio-lanak aldizkari arruntetan argitaratu zituen. 1953an plazaratu zuen lehen eleberria, \"The Bounty Hunters\". 1961ean, \"Hombre\" bosgarren eleberria argitaratu ostean, publizitatea utzi, eta fikzio-lanak idazten jardun ahal izan zuen, eleberri horretan oinarrituriko \"Hombre\" filmak (1967) izandako arrakastari esker. Lehenik, hiriko krimenei buruzko eleberrietara 1970eko hamarkadan aldatu aurretik, filmetarako istorioak idatzi zituen: \"Joe Kidd\" (1972) eta \"Mr. Majestyk\" (1974), besteak beste.\n1983an idatzitako \"Stick\" eta \"LaBrava\" idazlanekin arreta gehiago erakarri bazuen ere, \"Glitz\" (1985) eleberriak eman zion onarpen zabalena. \"Bandits\" (1987), \"Get Shorty\" (1990), \"Maximum Bob\" (1991) eta ondorengo beste eleberriek arrakasta handia izan zuten, eta best-sellerrak izan ziren Estatu Batuetan. Eleberri horietako batzuekin, \"LaBrava\" eta \"Maximum Bob\"ekin, esaterako, hainbat sari bereganatu ditu AEBn. Beste zenbait lan: \"Riding the Rap\" (1995), \"Cuba Libre\" (1998), \"Tishomingo Blues\" (2002), \"Mr. Paradise\" (2004), \"Up in Honey's Room\" (2007) eta \"Road Dogs\" (2009)."}
{"id": "273101", "revid": "1545", "url": "https://eu.wikipedia.org/wiki?curid=273101", "title": "Jaime Lusinchi", "text": "Jaime Ram\u00f3n Lusinchi (Clarines, Anzo\u00e1tegui, - Caracas, ) venezuelar politikaria eta medikua izan zen, bai eta Venezuelako presidentea 1984tik 1989ra ere.\nBiografia.\nAlderdi Demokratiko Nazionala (1939) ezkutuko alderdiko kide izan zen, eta baita Akzio Demokratikokoa ere, sortu zenetik bertatik. 1948an, epaitegi militar batek R\u00f3mulo Gallegos kargutik kendu zuenean, ezkutuko ekintzetan parte hartu zuen, eta \"Resistencia \"aldizkarian idazten hasi zen. Hainbat kargu bete zituen bere alderdian, eta, greba batzuetan parte-hartzearen ondorioz, Venezuelatik bota zuten. Diputatu hautatu zuten 1948an, eta, laugarren aldia egin ondoren, senatari (1978).\n1981az geroztik, Akzio Demokratiko alderdiko idazkari nagusi izendatu zuten, eta Venezuelako lehendakaritzarako hauteskundeetara aurkeztu zen 1982an. Garaile irten zen, eta 1984an hasi zuen agintaldia. Garai hartan, krisi ekonomiko latza zegoen Venezuelan, petrolioaren prezioen jaitsierak eraginda. Lusinchik gizarte-hitzarmen bat jarri zuen abian, eta zorroztasun-neurri latzak ekarri zituen. 1986tik aurrera, langileak kalera irten ziren, eta gorabehera handiak izan ziren. Hala eta guztiz ere, bere alderdiak hauteskundeak irabazi zituen berriz ere 1988an. 1989an, Carlos Andr\u00e9s P\u00e9rezek hartu zuen Lusinchiren lekua."}
{"id": "273102", "revid": "46380", "url": "https://eu.wikipedia.org/wiki?curid=273102", "title": "Jos\u00e9 Mar\u00eda S\u00e1nchez-Silva", "text": "Jos\u00e9 Mar\u00eda S\u00e1nchez-Silva Garc\u00eda-Morales (Madrid, - \"ibidem\", ) espainiar idazle eta kazetaria izan zen.\nBiografia.\nAma hil zitzaionean ekonomia-egoera larrian gelditu zen, eta kalean eskean ibili behar izan zuen, harik eta El Pardoko umezurtz etxean sartu zuten arte. Ondoren adinez nagusi ez zirenentzako hainbat erakundetan egon zen, eta takigrafia eta mekanografia ikasi zituen. Hamazazpi urte zituela takigrafo gisa hasi zen Madrilgo udaletxean lanean.\n1934an idatzi zuen bere lehenengo ipuin liburua, \"El hombre de la bufanda\" (\"Bufanda zuen gizona\"). 1939an Espainiako Gerra Zibilaren ondoren kazetari gisa hasi zen \"Arriba\" Falangeko aldizkarian, eta haren zuzendariorde izatera iritsi zen. 1957an Literaturako Sari Nazionala lortu zuen eta 1968an Hans Christian Andersen domina. Lan ugari idatzi zituen eta bere \"Marcelino Pan y Vino\" (1952) istorioaren ehun edizio baino gehiago argitaratu ziren. Berak idatzi zuen izen bereko filmerako gidoia 1954an; filmak ere berebiziko arrakasta izan zuen. Pertsonaia horri buruz hainbat lan idatzi zituen ondoren, hala nola, \"Historias menores de Marcelino Pan y Vino\" (1953, \"Marcelino Pan y Vinoren kontakizun txikiak\") eta \"Aventura en el cielo de Marcelino Pan y Vino\" (1954, \"Marcelino Pan y Vinoren abentura zeruan\")."}
{"id": "273103", "revid": "46380", "url": "https://eu.wikipedia.org/wiki?curid=273103", "title": "Arman", "text": "Arman (Jaiotza-izena: Armand Pierre Fernandez ; Niza, 1928ko azaroaren 17a - New York, 2005eko urriaren 22a) frantziar artista izan zen, errealismo berriaren sortzaileetako bat.\nNizako Dekorazio Arteen Eskola Nazionalean ikasi zuen. 1947an Yves Klein eta Claude Pascal ezagutu zituen Nizako judo-eskola batean. Antzeko afizioak zituzten: budismo zena, rosacruzak, Gurdieff eta astrologia. 1949an arkeologia eta ekialdeko artea ikasi zituen Louvreko Eskolan. 1953an pintura abstraktuaz interesatzen hasi zen, eta zenbait ekintza eta \"happening\"etan parte hartu zuen Yves Kleinekin batera. 1954an Schwittersen eta Pollocken lanak ezagutu zituen, eta eragin sakona izan zuten beragan. 1960an, Kleinekin eta Restanyrekin batera, Errealista Berriak izeneko taldea osatu zuen. Forma eta konbinaketa guztietan pilatutako eguneroko objektuak eta moztutako kontrabaxuekin egindako eskulturak dira bere lanaren osagai nagusiak. 1970ean estudio bat alokatu zuen New Yorkeko Sohon, eta Europa eta Amerika artean bizi izan zen. 80ko hamarraldian bidaia eta erakusketa ugari egin zituen. 1984an Frantziako Iraultzaren bigarren mendeurrena gogoratzeko eskultura bat egin zezan agindu zioten, eta brontzezko eta marmolezko metaketa bat egin zuen Eliseoko Jauregirako."}
{"id": "273104", "revid": "28807", "url": "https://eu.wikipedia.org/wiki?curid=273104", "title": "Arman Fernandez", "text": ""}
{"id": "273105", "revid": "56334", "url": "https://eu.wikipedia.org/wiki?curid=273105", "title": "Don DeLillo", "text": "Don DeLillo (New York, 1936ko azaroaren 20a) estatubatuar eleberrigilea da.\nBizitza.\nFordhameko Unibertsitatean egin zituen ikasketak. Idazle gisa, \"Americana\" (1971) liburuarekin egin zuen debuta. Bidaia bitxi baten kontakizuna da, eta agerian uzten du John Dos Passos eta Jack Kerouac idazleen eragin sakona. Gainera, bere obra osoan aztertu zuen gai nagusia ere agertzen da lan horretan: gizabanakoen psikologia sarri gaixoaren mundu bitxiaren azterketa, alegia. Hurrengo eleberrian, \"End Zone\" (1972), amerikar futbol-joko basatiaren eta jokalariek erabiltzen duten hizkera barrokoaren arteko aldeak erakutsi zituen. Hirugarren eleberrian, \"Great Jone Street\" (1973), aurrekoaren teknika bera baliatu zuen rock-kantari baten enpresa-alorreko asmoak eta haren zorigaiztoko karreraren errealitate gordina aurrez aurre jartzeko. \"White Noise\" (1985) eleberrian, berriz, ingurumenaren hondamendiak familia batean eragindako ondorioak aztertu zituen. DeLillo ospe handiko idazlea da Estatu Batuetan, oso ezaguna, era askotako gaiak erabiltzeagatik, batetik, eta oso idazkera atsegina izateagatik, bestetik. Beste zenbait eleberri aipagarri: \"Mao II\" (1991), \"Underworld\" (1997), \"Libra\" (1988) \u2014Lee Harvey Oswalden erretratua\u2014, \"The Body Artist\" (2001), \"Cosmopolis\" (2003), \"Falling Man\" (2007) \"Point Omega\" (2010), \"Zero K\" (2016) eta \"The Silence\" (2020). Bestalde, ipuin laburrak, saiakerak eta antzezlanak ere idatzi ditu."}
{"id": "273106", "revid": "336", "url": "https://eu.wikipedia.org/wiki?curid=273106", "title": "Heydar Aliev", "text": "Heydar Alirza oghlu Aliev (; \"Geydar Aliyevich Aliyev\"; Nakhitxevaneko SESA, Azerbaijango SES, Sobietar Batasuna, 1923ko maiatzaren 10a - Cleveland, Ohio, Ameriketako Estatu Batuak, 2003ko abenduaren 12a) politikaria izan zen. Sobietar Errepublika Sozialisten Batasuneko (SESB) lehen ministro-orde ohia izan zen.\nKremlina iritsi baino lehen (1982), Azerbaijango Estatuko Segurtasun Batzordera (KGB) eta polizia erakundeetara lotuta egon zen haren karrera politikoa. 1964an, Tsvigun jeneralaren agindupean, Azerbaijango KGBko lehendakariorde izendatu zuten, eta Segurtasun Batzordeko Lehendakari 1967an. Karguan izan zen bi urteetan krimen antolatuaren aurka arrakastaz borrokatu izanaren ospea izan zuen.\n1969an Azerbaijango Alderdi Komunistaren Idazkari nagusi izendatu zuten. 1982an Kirilenkoren lekua hartu zuen Politburon, Sobietar Batasuneko Alderdi Komunistako zuzendaritzan. 1982ko azaroan SESBeko lehendakariorde izendatu zuten, eta sobietar gobernuaren kontseilari gero. 1987ko urrian, osasun arazoak zituela eta, Politburoko kargutik kendu zuten, eta bi urte geroago, 1989ko apirilean, Politburoko beste bi kide ohirekin batera, Sobietar Batasuneko Alderdi Komunistako Batzorde Zentraleko karguen dimisioa eman zuen. 1993an, Azerbaijanek independentzia eskuratua zuela, herrialde hartako lehendakari hautatu zuten, eta kargu horretan jardun zuen 2003ra arte."}
{"id": "273107", "revid": "28807", "url": "https://eu.wikipedia.org/wiki?curid=273107", "title": "Geidar", "text": ""}
{"id": "273108", "revid": "28807", "url": "https://eu.wikipedia.org/wiki?curid=273108", "title": "Heydar Aliyev", "text": ""}
{"id": "273110", "revid": "56334", "url": "https://eu.wikipedia.org/wiki?curid=273110", "title": "Andy Garc\u00eda", "text": "Andr\u00e9s Arturo Garc\u00eda Menend\u00e9z (Habana, Kuba, 1956ko apirilaren 12a) kubatar-estatubatuar aktore bat da. Bost urte zituela, Miamira joan zen bizitzera familiarekin, Fidel Castroren iraultzatik ihes. Kameren aurrean egin zuen lehenengo lana \"Hill Street Blues\" telebista-sailean izan zen. Batez ere, \"latino\" paperak jokatu ditu: droga-trafikatzaile izan da \"8 Million Ways to Die\" filmean; polizia zintzoa, \"The Mean Season\" lanean; italiar harroa, \"The Untouchables\" filmean; lagun leiala, \"Black Rain\" filman; eta Avila sarjentu ustelgaitza, \"Internal Affairs\" filmean. 1990ean, Francis Ford Coppolak \"The Godfather, Part III\" (\"Aitajauna III\") filmeko paper nagusietako bat jokatzeko deitu zuen. Film horretan egindako lanarengatik, Estatu Batuetako Ikuslearen Saria jaso zuen 1991n, eta Oscar sarirako izendatu zuten. Gero, beste bi filmetan parte hartu zuen: \"Black Rain\", Ridley Scotten zuzendaritzapean; \"Jennifer 8\", Bruce J. Robinsonen zuzendaritzapean, eta \"Hero\" , Stephen Frearsen zuzendaritzapean.1993ko azaroaren 13an, zuzendari gisa egindako lehen lana aurkeztu zuen: \"Cachao ... Como Su Ritmo No Hay Dos\", Israel L\u00f3pez Cachao musikari kubatarrari buruzko dokumentala.1994an, \"When a Man Loves a Woman\" filmean parte hartu zuen Meg Ryanekin batera, alkoholismoak jota dagoen emakume baten senar eramankorraren papera eginez. Beste hainbat filmetan antzeztu du, besteak beste, \"Night Falls on Manhattan\" (1996), \"Ocean's Eleven\" (2001), \"Ocean's Twelve\" (2004), \"Ocean's Thirteen\" (2007) eta \"City Island\" (2009) lanetan. 2005ean, gidoi-idazle eta zuzendari-lanei ekin zien, Dustin Hoffman eta Bill Murrayrekin batera, \"The Lost City\" filmean."}
{"id": "273111", "revid": "336", "url": "https://eu.wikipedia.org/wiki?curid=273111", "title": "Jean Gimpel", "text": "Jean Gimpel (Frantzia, 1918ko urriaren 10a - Londres, Ingalaterra, 1996ko ekainaren 15a) frantses historialaria izan zen.\nBiografia.\nAita artelanen salerosle handia zuen, eta haren eskutik zaletu zen artearekin eta bildumak egiteko zaletasunarekin. Hain zuzen ere, Jean Gimpel izan da munduko pintura abstraktuaren lehenengo bildumazaleetako bat eta nagusietakoa.\nBaina artearen historiaz gainera, Erdi Aroa izan zuen aztergai. Frantziako ikertzaile nagusietakoa izan zen Erdi Aroaren alorrean, asmakizun teknikoei dagokien alorrean batez ere. Horrela, Erdi Aroari buruzko garrantzi handiko bi liburu eman zituen argitara Gimpelek: \"Erdi Aroko industria iraultza\" (1975), zeinetan adierazi baitzuen industria iraultzaren jatorria Erdi Aroan dagoela, eta '\"Katedral eraikitzaileak\", behin baino gehiagotan argitaratuak biak. Baina Gimpelen obrarik ospetsuena 1968. urtean argitara emandako \"Artista, artearen erlijioa eta ekonomia kapitalista\" liburu polemiko eta berrizalea izan zen; liburu horretan arte eta artista hitzen ulerkeran XVIII. mendeaz gero gertatu diren aldaketak aztertu zituen Gimpelek, artea lanbide izatetik espirituaren bokazio izatera nola igaro den azaldu zuen, eta orobat azaldu zuen nola sortu zen berak \"Artearen erlijioa\" deitu zuen fenomenoa."}
{"id": "273112", "revid": "46380", "url": "https://eu.wikipedia.org/wiki?curid=273112", "title": "Gil Carlos Rodr\u00edguez Iglesias", "text": "Gil Carlos Rodr\u00edguez Iglesias (Gijon, 1946ko maiatzaren 26a - Madril, 2019ko urtarrilaren 17a) espainiar abokatua izan zen.\n1975ean eskuratu zuen Zuzenbideko doktore-titulua Madrilgo Unibertsitate Autonomoan, eta irakasle eta katedradun izan zen hainbat unibertsitatetan (Friburgo, Extremadura, Granada). Kanpo Arazoetako Ministerioarentzat lan egin zuen nazioarteko hitzarmenetarako aholkulari gisa. 1986az gero, Europako Justizia Epaitegiko epaile izan zen, eta epaitegi haren lehendakaria izan zen 1994tik 2003ra. Bera izan zen Europako Batasunean erakunderen baten lehendakaritza bere esku izan duen bigarren espainiarra. Epaitegi horretan, estatuen boterearen aurrean hiritarrak dituen eskubideen alde lan egin zuen, nagusiki. Espainiako zuzenbide komunitarioko aitzindarietako bat izan zen, eta nazioarteko zuzenbidean aditua, eta hainbat lan egin zituen alor horietan; besteak beste, \"Curso sobre Derecho Comunitario Europeo\" ikastaroa zuzendu zuen 1993an eta 1995ean; \"Cuadernos de Estudios Europeos\" argitalpenaren zuzendari izan zen, Eduardo Garc\u00eda de Enterr\u00eda katedradunarekin batera (1993); \"Revista de Instituciones Europeas\" aldizkariaren zuzendariordea izan zen; eta Asociaci\u00f3n Espa\u00f1ola para el Estudio del Derecho Europeo erakundearen idazkari orokorra, 1982an erakunde hura sortu zenez gero. Honoris causa doktore izan zen zenbait unibertsitatetan.\n2004tik 2005era del Instituto Universitario de Investigaci\u00f3n Ortega y Gasset institutuko Europako Ikasketak Saileko zuzendaria izan zen, eta Real Instituto Elcano de Estudios Internacionales y Estrat\u00e9gicos institutuko zuzendaria 2005etik aurrera."}
{"id": "273113", "revid": "105290", "url": "https://eu.wikipedia.org/wiki?curid=273113", "title": "Akademgorodok", "text": "Akademgorodok (errusieraz: \u0410\u043a\u0430\u0434\u0435\u043c\u0433\u043e\u0440\u043e\u0434\u043e\u0301\u043a \u00abJakitunen hiritxoa\u00bb) Sobietar Batasuna izan zeneko hiria (Errusiako Errepublika), 1959. urtean eraikia, Novosibirsketik hurbil, Mendebaldeko Siberian. 35.000 biztanle inguru ditu. Zientzia-ikerketa bultzatzeko eraiki zen hiri honetan unibertsitatea, non 35 ikerketa-institutu dauden. Siberiako heziketa-gune nagusia da."}
{"id": "273114", "revid": "512", "url": "https://eu.wikipedia.org/wiki?curid=273114", "title": "Maximino Casti\u00f1eiras", "text": "Maximino Casti\u00f1eiras Garc\u00eda (Orto\u00f1o (Ames), Coru\u00f1a, 1906ko martxoaren 18a - Coru\u00f1a, 1992ko maiatzaren 5a) galiziar poeta eta politikaria izan zen.\nGaztaroan errepublikanoa izan zen, eta Galiziako Aza\u00f1azaleen inguruko taldeekin harremanak izan zituen; Manuel Aza\u00f1aren gidaritzapean, \"Izquierda Republicana\"k 1930eko hamarraldian bereganatu zituen ideial ilustratu, berritzaile eta demokratikoen bultzatzailea izan zen. Espainiako Gerra Zibilaren garaian Errepublikaren aldeko jarrera mantendu zuen, eta gerraostean, 1939an, mendeku eta jazarpenak pairatu zituen. Bere obrari dagokionez, Casti\u00f1eirasek poesia landu zuen, sentimendu liriko handiz jantzia, eta gizakiarekiko eta Galiziarekiko bere bokazioaren agergarria dena. Izan ere, Galizia da haren lan gehienen gai nagusia; galiziar kultura galtzeko bidean ikusten zuen, eta bere olerkiekin berpizten lagundu nahi izan zuen frankismoaren garai latzean. Horien artean nabarmentzen dira \"Mi tierra\" (\"Nire lurra\"), \"Del coraz\u00f3n al lector\" (\"Bihotzetik irakurlearengana\"), \"Tres poemas y una tierra\" (\"Hiru poema eta lur bat\") eta \"Los de mi tiempo\" (\"Nire garaikoak\"). Monarkia konstituzionala ezartzean, 1977an, Alderdi Sozialistan sartu zen Casti\u00f1eiras, eta bi urte geroagoko hauteskundeetan Ameseko zinegotzi aukeratu zuten."}
{"id": "273115", "revid": "336", "url": "https://eu.wikipedia.org/wiki?curid=273115", "title": "Jasper Johns", "text": "Jasper Johns (Augusta, Georgia, Ameriketako Estatu Batuak, 1930eko maiatzaren 15a) pintorea, eskultorea eta artista grafikoa da. Oso garrantzitsua izan da XX. mendearen erdialdeko Estatu Batuetako artearen garapenean.\nBizitza.\n1954an, garai hartan nagusi zen espresionismo abstraktua alde batera utzi, eta guztiz bestelako eran hasi zen pintatzen. Dianak, Estatu Batuetako ikurrina (\"Flag\"), zenbakiak, alfabetoko letrak eta abar ziren margolanen gaiak. Pintura-geruza lodiak jarriz pintatzen zuen, margolana bera objektu bilakatuz, gauza ezagunen erreprodukzio huts izan beharrean. Objektu-den-artea kontzeptuak eragin handia izan zuen handik aurrera eskulturan eta pinturan.\n1950eko hamarkadaren azken aldera, Johnsen lanak askeagoak egin ziren. Batzuetan, benetako objektuak jartzen zituen oihalaren gainean, erregelak eta konpasak, esate baterako. \"False Start\" (1959, Scull bilduma, New York), umorez eta esanahi-jokoz betetako lana da, pop arten aurrekaria. Etiketa okerrak eta margotutako objektuen gainean koloretako orbanak pintatu zituen.\n1987an, bide berriak zabaldu zituen berriz ere, New York hirian \"Seasons\" (\"Urte-sasoiak\") izeneko lau laneko ziklo bati ekinez. Ziklo hori oso garrantzitsutzat jo izan da Estatu Batuetako artearen historian."}
{"id": "273116", "revid": "96586", "url": "https://eu.wikipedia.org/wiki?curid=273116", "title": "Isaac Bashevis Singer", "text": "Isaac Bashevis Singer (; Radzymin, Varsovia ondoan, 1902ko azaroaren 21a - Surfside, Florida, 1991ko uztailaren 24a) Estatu Batuetako idazlea izan zen, judu-poloniar jatorrikoa. Rabi leinukoa zen; haurtzaroa Varsovian eman zuen eta bertako rabbi eskolan ikasi zuen. 1935ean Estatu Batuetara joan zen eta kazetari gisa lan egin zuen New Yorkeko prentsa juduan. Eleberriak lehenbizi \"yiddish\" hizkuntzaz idatzi zituen eta gero ingelesera bihurtu ziren, egilearen laguntzarekin. Varsovian gaztetan bizi izandako giroa, judu auzo pobreena, eta New Yorken emigranteek aurkitu zituzten arazoak dira Singerren eleberrietako eta ipuinetako gaiak.\nHaren idazkietan, bestalde, judaismoaren balio tradizionalekiko etena agertzen da, ohiko literatur moldeetatik at dagoen estilo guztiz berezian adierazia. Hauek dira Singerren eleberrietako batzuk: \"Satan Gorayn\" (1950), \"Moskat familia\" (1950), \"Esklaboa\" (1960), \"Lublineko magoa\" (1960), \"Shosha\" (1978). Zenbait kritikariren arabera, ipuin liburuetan gailen azaltzen da autorearen idazkera: \"Gimpel leloa \"(1957), \"Merkatu kaleko Spinoza\" (1961), \"Kafkaren lagun bat \"(1970), \"Lumazko koroa bat\" (1973). Orobat, haurrentzako ipuin liburuen eta oroitzapen liburu baten egilea da. 1978an Literaturako Nobel saria irabazi zuen.\nKoro Navarrok Isaac Bashevis Singerren zortzi kontakizun euskarara itzuli zituen: \"Zortzi kontakizun\" [Antologia]; Isaac Bashevis Singer (2002, Alberdania, Elkar). (2003ko Itzulpengintzako Euskadi Saria eraman zuen itzulpen honekin)."}
{"id": "273117", "revid": "56334", "url": "https://eu.wikipedia.org/wiki?curid=273117", "title": "Charles H. Townes", "text": "Charles Hard Townes (Greenville, Hego Carolina, AEB, 1915eko uztailaren 28a - Oakland, Kalifornia, AEB, 2015eko urtarrilaren 27a) Estatu Batuetako fisikaria izan zen.\nBiografia.\n1964an, Fisikako Nobel saria eskuratu zuen, Sobietar Batasuneko Nikolai Basov eta Aleksandr Prokhorov fisikariekin batera, bai kuantuen elektronikari buruz egindako ikerketengatik eta baita ikerketa horien bidez maserra asmatzeagatik ere.\n1939an, Bell Telephone Laboratories konpainian hasi zen lanean teknikari gisa, eta han aritu zen, harik eta 1948an Columbiako Unibertsitateko Fisika Saileko irakasle izendatu zuten arte. 1953an, unibertsitate hartan zela eta ikerkuntza handien ondorioz, maserra asmatu zuen. 1959tik 1961era, Washington hiriko Institute for Defense Analyses erakundeko zuzendariordea eta ikerketa-zuzendaria izan zen. 1961ean, Massachusetts Institute of Technology (MIT) institutuko fisika-irakasle hautatu zuten. 1967an, Kaliforniako Berkeley Unibertsitatera joan zen, eta espazioan, izarrartean, molekula konplexuak aztertzeko ikerkuntza baten zuzendaritza hartu zuen bere gain. Nobel sariaz gainera, beste sari ugari jaso ditu, hala nola NASAren Zerbitzu Publiko Gailenaren Domina (1969) eta Neils Bohr Nazioarteko Urrezko Domina (1979)."}
{"id": "273119", "revid": "336", "url": "https://eu.wikipedia.org/wiki?curid=273119", "title": "Esther Williams", "text": "Esther Jane Williams (Inglewood, 1921eko abuztuaren 8a - Beverly Hills, 2013ko ekainaren 6a) estatubatuar antzezlea izan zen.\nBiografia.\nHaurretan, igerilari gisa nabarmendu zen. 1937an, 100 metroko Estatu Batuetako txapeldun atera zen, eta, urtebete geroago, 300 metrotako txapeldun. Halaber, Pazifikoko igerilarien txapelduna izan zen, eta 1940ko Olinpiar Jokoetan parte hartzera deitu zuten, gero gerrak eragotzi bazuen ere.\nZineman, 1940an egin zuen debuta, ikuskizun akuatiko batean, Johnny Weissmullerren zuzendaritzapean. 1942an, Metro-Goldwyn-Mayerrek kontratatu zuen, eta ospe handia lortu zuen \"Andy Hardy's Double Life\" filmarekin. Bera eta Mickey Rooney ziren protagonistak. Are arrakasta handiagoa izan zuen, baina, \"Bathing Beauty\" (1944) filmean, G. Sidneyren zuzendaritzapean. 1945etik 1955era, igerilari-dohainak erakusteko propio egindako filmetan parte hartu zuen, eta garai hartako zinema-izar ospetsuenetako bat izatera iritsi zen. 1962an egin zuen azken filma, \"Magic Fountain\".\nGero, enpresaburu gisa hasi zen lanean. International Pool Corporation izeneko industria bat sortu zuen, igerilekuak diseinatu, egin eta saltzeko, eta zenbait igeriketa-eskola finantzatu zituen. 1984ko Olinpiar Jokoetan, igeriketa-proben esatari gisa lan egin zuen ABC telebista-katearentzat."}
{"id": "273120", "revid": "28807", "url": "https://eu.wikipedia.org/wiki?curid=273120", "title": "Esther Jane Williams", "text": ""}
{"id": "273121", "revid": "336", "url": "https://eu.wikipedia.org/wiki?curid=273121", "title": "Jacques Ibert", "text": "Jacques Ibert (Paris, Frantzia, 1890eko abuztuaren 15a - \"ibidem\", 1962ko otsailaren 5a) musikagilea izan zen. Parisko kontserbatorioan egin zituen ikasketak, \u00c9mile Pessard, Andr\u00e9 G\u00e9dalge eta Paul Vidalekin. 1919an Erromako Sari Nagusia irabazi zuen, \"Le Po\u00e8te et la f\u00e9e \"kantatarekin. Hainbat kargu izan zuen bizitzan zehar: 1936an Erromako Frantses Akademiako zuzendari izendatu zuten; 1955ean Parisko Operako eta Opera Komikoko zuzendari laguntzaile. 1956an Arte Ederretako Akademiako kide hautatu zuten, G. Ropartzen ordez. Nekez sailka daitekeen musikaria da; Iberten iritziz \u00absistema guztiak dira onak, baldin eta beren baitan musika badute\u00bb. Estiloaren sen zorrotza zuen, eta neurriz erabiltzen zituen bitartekoak.\nLan nagusiak: \"Ang\u00e9lique \"(1927); \"Le Roi d'Yvetot \"(1930); \"Gonzague \"(1935); \"L'Aiglon \"(Arthur Honeggerrekin, 1937) operak; \"L'Eventail \"(beste bederatzi musikarirekin batera, 1929); \"Le Chevalier Errant \"(1935) balletak; \"Escales\" (1922); \"Divertissement\" (1930), Lebicheren \"Chapeau de paille d'Italie\" (\"Lastozko Italiar Txapela\") berak egokitutako orkestra-lanak; \"Lousville Concerto \"(1953); \"2. sinfonia, \u00abBostonekoa\u00bb \"(1955); \"Capriccio\" hamar musika-tresnarentzat (1938); \"Harizko musika tresnetarako Kuartetoa\" (1937-42) ganberako musika."}
{"id": "273122", "revid": "46380", "url": "https://eu.wikipedia.org/wiki?curid=273122", "title": "Jerome Robbins", "text": "Jerome Robbins (New York, 1918ko urriaren 11 - \"Ib.\", 1998ko uztailaren 29a) estatubatuar koreografoa eta antzerki-zuzendaria izan zen.\nNew Yorken egin zituen dantza-ikasketak, hango unibertsitatean. Debuta Broadwayko antzokietan egin zuen. 1940an, American Ballet Theatreko kide izan zen, eta, 1942an, bakarlari gisa hasi zen. Robbinsen lehenengo balleta \"Fancy Free\" (1944) izan zen. Leonard Bernsteinen musika zuen, eta, handik gutxira, musikal bat egin zuten lan hartan oinarrituta. Arrakasta handia izan zuen \"Erregea eta ni\" (1951), \"West Side Story\" (1957), \"Vodevilaren erregina\" (1959) eta \"Biolin-jotzailea teilatuan\" (1964) lanekin, eta Broadwayko koreografo nagusietako bat bihurtu zen. Ikuskizun horietako batzuk zinemara eraman zituzten ondoren. Robbinsek zuzendari artistiko eta dantza-irakasle gisa lan egin zuen New York City Balleten. Peter Martins danimarkar dantzariaren konpainian ere aritu zen dantza irakasten. Talde hura utzi ondoren, balletak sortzen lan egin zuen. Horrela, hainbat koreografia sortu zituen American Ballet Theatrerako, New York City Balleterako eta bere konpainiarako. Robbinsen koreografia-lan nagusiak hauek dira: \"Interplay\" (1945), \"Fauno baten siestaren preludioa\" (1953) eta \"Glass Pieces\" (1983). 1958an, Jerome Robbins fundazioa sortu zuen haren amaren omenez eta dantza nahiz antzerkia sustatzeko."}
{"id": "273123", "revid": "512", "url": "https://eu.wikipedia.org/wiki?curid=273123", "title": "Paul Tortelier", "text": "Paul Tortelier (Paris, 1914ko martxoaren 21a - Chaussy, 1990eko abenduaren 18a) frantses biolontxelo-jotzaile eta musikagilea izan zen, XX. mendeko biolontxelo-jotzaile nagusietako bat.\nParisko Kontserbatorioan egin zituen ikasketak. 1930ean interpretazioko lehen saria irabazi zuen Elgarren biolontxelo kontzertua joaz. 1931n bakarlari gisa debuta egin zuen Parisko Lamoureaux Kontzertuetan. 1937an Estatu Batuetara joan zen, Bostongo Sinfonikoak kontratatuta, eta bi urte geroago itzuli zen, Parisko kontserbatorioak kontratatuta. 1947an Richard Straussen \"On Kixote\" obran bakarlari gisa jo zuen, Londresen, Thomas Beechmanen zuzendaritzapean. Gero, Bostongo Sinfonikoaren, Amsterdamgo Concertgebouwen eta Berlingo Filarmonikoaren eskaintzak jaso zituen bakarlari gisa aritzeko. 1957an Parisko Kontserbatorioko irakasle izendatu zuten eta maisu eskolak eman zituen BBC telebista katearentzat ere. 1946an bere ikasleetako batekin ezkondu zen, eta hiru seme izan zituen; hirurak dira, egun, musikari profesionalak. Orkestra zuzendari gisa ere lan egin du, eta musikagile gisa, aipagarriak ditu, besteak beste, \"Symphonie isra\u00e9lienne\" (\"Israeldar sinfonia\") eta biolontxelorako zenbait obra, sonata bat, suite bat eta kontzertu bat bi musika tresnentzat."}
{"id": "273124", "revid": "46380", "url": "https://eu.wikipedia.org/wiki?curid=273124", "title": "Marie-Claire Alain", "text": "Marie-Claire Alain (Saint-Germain-en-Laye, Frantzia, 1926ko abuztuaren 10a - Le Pecq, Frantzia, 2013ko otsailaren 26a) frantses organista izan zen.\nBiografia.\nMusikari-familia batean jaio zen. Aita (Albert) eta anaia (Jehan) musikagileak zituen, eta sarritan jo izan zuen haien musika. Parisko Kontserbatorioan egin zituen ikasketak, eta, ikasten ari zela, hainbat sari bereganatu zituen, gerora izandako ibilbide bikaina iragartzen zutenak.\nGehienbat Bachen musikan trebatu bazen ere, ez zuen albo batera utzi organoari dagokion gainerako musika, ez barrokoa edo erromantikoa (besteak beste, C\u00e9sar Francken interpretatzaile aparta zen), ezta XX. mendekoa ere.\nMusika-interpretazioari dagokionez, adierazkortasun handiaz gainera, joaldien argitasuna eta organo-erregistroetan zuen trebetasuna nabaritu izan ziren emakume organista honengan. Musika-irakaskuntzan ere gailendu zen, gaitasun handia erakutsi baitzuen ikasleak, teknikan baino haratago, interpretatzen ari ziren autorearen eta obraren munduan murgilarazteko.\nHonoris causa doktorea izan zen Colorado eta Texasko unibertsitateetan, eta hainbat musika-lan ere eskaini zioten, Charles Chayneren \"Organo Kontzertua\", esate baterako. Musika-grabazioak ere ugari egin zituen; besteak beste, Bachen eta bere anaia Jehanen organorako lan guztiak grabatu zituen."}
{"id": "273125", "revid": "512", "url": "https://eu.wikipedia.org/wiki?curid=273125", "title": "Patricia MacLachlan", "text": "Patricia MacLachlan (Cheyenne, Wyoming, Ameriketako Estatu Batuak, 1938ko martxoaren 3a) ingelesezko idazlea da.\nBizitza.\nConnecticuteko Unibertsitatean atera zuen lizentzia 1962an, eta, gero, ingeleseko irakasle hasi zen lanean. Lehen literatura-lana, \"The Sick Day\" (\"Egun eria\"), 1979an eman zuen argitara, eta hurrengo urtean argitaratu zituen \"Through Grandpa's Eyes\" (\"Aitonaren begietan\") eta \"Moon, Stars, Frogs, and Friends\" (\"Ilargia, izarrak, igelak eta adiskideak\") obrak. Oro har, joera errealistako lanak idatzi ditu, baina badu joera horretatik aldenduta idatzitako lan aipagarri bat: \"Tomorrow's Wizard\" (1982, \"Etorkizuneko aztia\"), fantasiazko liburu bikaina.\nHaurren eta haien ingurukoen arteko harremanak aztertu izan ditu nagusiki, adibidez, \"Arthur, for the Very First Time\" (\"Arthur, lehenengo aldiz\"), \"Cassie Binegar\" (1982) eta \"Mama One, Mama Two\" (1982) lanetan. Beste obra aipagarri batzuk hauek dira: \"Seven Kisses in a Row\" (1983, \"Zazpi musu ilaran\"), \"The Facts and Fictions of Minna Pratt\" (1988, \"Minna Pratten errealitateak eta fikzioak\") eta \"Journey\" (1991, \"Bidaia\").\nEgilearen obra nagusia, \"Sarah, Plain and Tall\" (\"Sara, itsusi luzea\") eleberria, 1985ean eman zen argitara, eta telefilm baten oinarri izan zen 1991n. Gaur egun, Emily MacLachlan alabarekin ari da bi liburu idazten: \"Bittle\" eta \"Painting the Wind\"."}
{"id": "273126", "revid": "46380", "url": "https://eu.wikipedia.org/wiki?curid=273126", "title": "Abel Matutes", "text": "Abel Matutes Juan (Madril, Espainia, ) politikaria, abokatua eta enpresaburua da.\nBiografia.\nBartzelonako Unibertsitatean lizentziatu zen. 1977ko hauteskunde orokorretan, Alianza Popular alderdiaren senatari hautatu zuten, Eivissako ordezkari gisa, eta, 1979koetan, kargu hura bera eskuratu zuen, baina Coalici\u00f3n Democr\u00e1tica alderdiaren zerrendetan. 1979an, Alianza Popular alderdiaren lehendakariorde hautatu zuten, eta, harrezkero, alderdiko ekonomia-aditu nagusietakoa izan zen.\nFragak 1986an Alianza Popular alderdiaren buruzagitza bertan behera utzi zuenean, bitartekari-lanak egin zituen haren ondorengo izateko hautagaien artean. 1988an, Europako Batasuneko komisario izendatu zuten, Mediterraneoa, Latinoamerika eta Asiarekiko harremanetarako, eta, 1992an, kargu hura utzi, eta Garraio eta Energiako komisario-kargua eskuratu zuen. 1993an, PP alderdiaren zuzendaritzako kide gisa berretsi zuten. 1994an, Europako Batzordean zuen kargua utzita, Europako Legebiltzarrerako hautagai aurkeztu zen, eta kargua lortu zuen. PPko formazio politikoko Zuzendaritza Batzorde Nazionaleko kide izendatu zuten. 1996an, Atzerri Arazoetako ministro izendatu zuen Aznar presidenteak, baina 1999ko hauteskundeen ondoren utzi zuen kargu hura.\nGaur egun, Grupo Matutesen zuzendari da, eta Fiesta Hotel Group multinazionalaren eta Eivissa eta Formentera lotzen dituen ferryen jabea."}
{"id": "273128", "revid": "96586", "url": "https://eu.wikipedia.org/wiki?curid=273128", "title": "Amado Alonso", "text": "Amado Alonso Garc\u00eda (Lerin, Nafarroa, - Arlington, Massachusetts, ) nafar literatura-kritikari eta hizkuntzalaria izan zen. Ram\u00f3n Men\u00e9ndez Pidalekin ikasi zuen Madrilgo Unibertsitatean. Alemanian espezializazio-ikasketak egin zituen. Gero, Buenos Airesko Unibertsitatean, Filologia Institutuko zuzendaria izan zen, hamabi urtez (1927-1939). Handik, Estatu Batuetara aldatu zen, Kalifornia, Illinois, Columbia eta Harvard Unibertsitateetan irakatsiz. Filologia eta dialektologiako ikerketak literatura-kritikaren inguruan egindakoekin aldizkatu zituen. Aurreneko sailekoak dira: \"Problemas de dialectolog\u00eda hispanoamericana\" (1930), \"El problema de la lengua en Am\u00e9rica\" (1935), \"El castellano, idioma nacional\" (1943) eta abar. Bigarren sailean, estilistikari dagozkionak aurkitzen dira, A. Alonso gai horren aitzindaria izan baitzen Espainian: \"Poes\u00eda y estilo de Pablo Neruda\" (1940), \"Materia y forma en poes\u00eda\" (1955) eta abar. Bestalde, fonetika historikoaren alorreko tratatu bat utzi zuen: \"De la pronunciaci\u00f3n medieval a la moderna en espa\u00f1ol\" (1955). Zenbait aldizkariren zuzendari ere izan zen: \"Revista de filolog\u00eda hisp\u00e1nica\" (1939-1946), \"Nueva revista de filolog\u00eda hisp\u00e1nica\" (1947tik aurrera)."}
{"id": "273129", "revid": "512", "url": "https://eu.wikipedia.org/wiki?curid=273129", "title": "Roger de Flor", "text": "Roger de Flor, Roger Blum jaioa, (Brindisi, Siziliako Erresuma, 1267 - Hadrianopolis, Bizantzioko Inperioa, 1305eko apirilaren 30a) Kataluniako abenturazalea, jatorriz germaniarra. Rikardo Blum belatz ehiztari germaniarraren semea zen. Tenpluko zaldun baten zerbitzuan hasi zen mutikotan eta gazterik hartu zuen parte kristauen ebakuazio batean, San Joan Akrekoa hirian (1291, Palestina). Tenpluko ordenako maisu nagusiak ordenaren altxor batzuez jabetu zela egotzi eta Genoara jo zuen Roger de Florrek. Hiri hartan bildutako \"almogavare\" edo mertzenario kataluniar eta aragoitarren buru jarririk, itsas ohointzan hasi zen Mediterraneoan eta, indarturik, Aragoi, Katalunia eta Sizilia Bietako erregearen onespena jaso zuen. 1303. urtean, Andronikos II.a Bizantzioko enperadorearen zerbitzuan jarri zen turkiarren aurka bere almogavareekin eta, Asia Txikiko eremu handi askoren jabe egin ondoren, bertako zesar titulua jaso zuen enperadorearengandik. Migel IX.ak, Andronikos II.aren semeak, errezeloa hartu zion eta hilarazi zuen, almogavare askorekin batera, oturuntza baten ondoren. Almogavareek mendeku hartu eta izugarrizko triskantza egin zuten Trazian eta Bizantzion (\"kataluniar mendekua\")."}
{"id": "273130", "revid": "28807", "url": "https://eu.wikipedia.org/wiki?curid=273130", "title": "Roger Blum", "text": ""}
{"id": "273132", "revid": "56334", "url": "https://eu.wikipedia.org/wiki?curid=273132", "title": "Juan Velarde Fuertes", "text": "Juan Velarde Fuertes (Salas, Asturias, 1927ko ekainaren 26a - Madril, 2023ko otsailaren 3a) espainiar ekonomista izan zen.\nMadrilen eta Bartzelonan egin zituen ikasketak. \"Revista del Trabajo\" eta \"Anales de Econom\u00eda\" aldizkarietako zuzendari izan zen, eta Zientzia Moral eta Politikoetako Errege Akademiako kidea. Lanik aipagarrienak hauek ditu: \"La pol\u00edtica econ\u00f3mica de la dictadura\" (1968), \"Sobre la decadencia econ\u00f3mica de Espa\u00f1a\" (1969), \"Introducci\u00f3n a la historia del pensamiento econ\u00f3mico espa\u00f1ol contempor\u00e1neo\" (1974), \"Econom\u00eda y sociedad de la transici\u00f3n\" (1978), \"Decadencia y crisis en Andaluc\u00eda\" (1982), \"La Hacienda P\u00fablica en la dictadura\" (1986), \"Los a\u00f1os perdidos: cr\u00edtica sobre la pol\u00edtica econ\u00f3mica espa\u00f1ola de 1982 a 1995\" (1996), \"Espa\u00f1a en la Uni\u00f3n Europea: balance de un decenio\" (1996), \"Algunas cuestiones clave para el siglo XXI\" (2000), \"La econom\u00eda espa\u00f1ola ante el siglo XXI\" (2005), \"Espa\u00f1a ante la socializaci\u00f3n econ\u00f3mica: una aproximaci\u00f3n con complementos y sin descargo de conciencia\" (2005) eta \"Cien a\u00f1os de econom\u00eda espa\u00f1ola\" (2009). Artikulu eta saiakera asko idatzi ditu, \"Investigaciones Econ\u00f3micas\", \"Revista de Historia Econ\u00f3mica\", \"Papeles de Econom\u00eda Espa\u00f1ola\", \"Anales de la Real Academia de Ciencias Morales y Pol\u00edticas\", \"Revista Econ\u00f3mica de Catalunya\", \"Bolet\u00edn de la Real Sociedad Geogr\u00e1fica\", \"Pensamiento Iberoamericano\", \"Economistas\" eta beste zenbait aldizkari espezializatutan argitaratuak. 1992an, Gizarte Zientzietako Asturiasko Printzea saria eman zioten ibilbide profesionala aintzatesteko."}
{"id": "273133", "revid": "336", "url": "https://eu.wikipedia.org/wiki?curid=273133", "title": "Simone Weil", "text": "Simone Weil (Paris, Frantzia, 1909ko otsailaren 3a - Ashford, Kent, Ingalaterra, 1943ko abuztuaren 24a) frantses idazlea eta filosofoa izan zen.\nBizitza.\nFilosofian, filologia klasikoan eta zientzietan aditua zen eta filosofiako irakasle izan zen, beste lanbide askoren artean. Gaztetatik erakutsi zuen giza arazoetarako ardura; 1936an Nazioarteko brigadetako kide egin zen eta Espainiako Gerra Zibilean parte hartu zuen.\n1942an Frantziatik ihes egin behar izan zuen, Estatu Batuetara lehenik eta Londresa gero, eta Bigarren Mundu Gerran erresistentziako kide izan zen.\nBere lanetan, gerrako nahasmendua eta langileen atsekabeak agertu zituen, mistizismo handiz, eta giza justizia bilatu zuen. Eliza katoliko erromatarraren kontra eta Kierkegaardek proposaturiko kristautasun existentzialistaren alde azaldu zen.\nHaren lanak hil ondoren argitaratu ziren eta eragin handia izan zuten Ingalaterrako eta Frantziako gizarteen pentsaeran. Ofizialki, bere burua hil zuela esan zen, baina alemaniarren mendean ziren frantsesekiko elkartasunez haiek bezala bizi behar zuela erabaki eta elikadura eskasagatik hil zen.\nLan nagusiak: \"La pesanteur et la gr\u00e2ce\" (1947), \"L\u00b4Enracinement\" (1949), \"La condition ouvri\u00e8re\" (1951), \"La source grecque\" (1953), \"Oppression et Libert\u00e9\" (1955)."}
{"id": "273134", "revid": "42829", "url": "https://eu.wikipedia.org/wiki?curid=273134", "title": "Rafael Le\u00f3nidas Trujillo", "text": "Rafael Le\u00f3nidas Trujillo y Molina (San Cristobal, 1891ko urriaren 24a - Ciudad Trujillo, 1961eko maiatzaren 30a) dominikar militar eta politikaria izan zen. Dominikar Errepublikako diktadorea izan zen 1930-1961 bitartean.\nBizitza.\n1916-1924 urteetan, Dominikar Errepublika Estatu Batuen mende egon zen garaian, guardia nazionalean sartu zen; 1925ean buruzagi militarra zen, eta 1930. urtean Horacio V\u00e1squez aginpidetik egotzi zuen estatu-kolpean parte hartu zuen. Urte hartan Errepublikako presidente egin zuten, eta 1932. urtean nazioko \"Ongile\" izendatu zuen bere burua. Nekazarien eta gudarostearen laguntzaz garapen bidean jarri zuen herrialdea eta, aldi berean, aberastasun izugarri baten jabe egin zen. Bertan behera utzi zuen adierazpen askatasuna, eta aginpidearen gaineko kontrol gogorra ezarri zuen, familiako kideen ardurapean utzi baitzituen kargu garrantzitsu ugari. Kanpoko politikagintzan Estatu Batuetako politikaren aldeko agertu zen.\nBarne-oposizioa sendotzen ari zela ikusita 1952. urtean H\u00e9ctor Bienvenido anaiaren esku utzi zuen aginpidea baina, artean, guardia nazionaleko buru izaten jarraitu zuen. Hainbeste hilketa, tortura eta bahiketa agindu zituen, besteak beste Jesus Galindez euskaldunarena. Ustelkeria salaketak zirela medio, Latinoamerikako estatuak biltzen dituen AEE erakundeak kondenatu egin zituen Trujilloren politika-bideak. Etxera zihoala ofizial-talde batek hil zuen."}
{"id": "273135", "revid": "336", "url": "https://eu.wikipedia.org/wiki?curid=273135", "title": "Robert Beauchamp", "text": "Robert Beauchamp (Denver, Colorado, AEB, 1923 - New York, AEB, 1995) estatubatuar margolaria izan zen.\nBiografia.\nHans Hofmannen ikasle izan zen, eta trebetasun handiz bereganatu zuen haren irakaskuntzaren metodo edo oinarri nagusia, hain zuzen ere pigmentuaren eta pintzelaren arteko jokoa. Baina era berean ikasi zuen margolaritza joko soil hori baino askoz ere gehiago zela, esperientzia espiritual baten moduko jarduera bat zela. Hofmannen ikasle gehienek bezala, beraz, margotzearen jarduera bera azpimarratzen zuen Beauchampek, eta askatasunez erabiltzen zituen pigmentuak, koloreak eta pintzela; baina Beauchampen kasuan, gainera, askatasun horrek askatasun emozionala eta psikologikoa ere ematen zion. Bere obretan koloreen eta pintzelaren erabilera bereziaz gainera, ametsezko edo amesgaiztozko mundu bat osatzen zuten gizaki eta animalia bereziak agertzen dira. Izan ere, espresionismo surrealistaren kutsua nabarmentzen da bere koadro askotan; asaldura eragiten du baina bikaina da era berean. Bere obraren esanahiaz esaten zuen berak ezin azaldu zuela zein esanahi zuen, beretzat bazuela esanahirik eta beretzat esanahi jakin bat izateko moduan margotzen zituela irudiak, eta norberarentzat esanahi jakin bat izan zezakeela obra bakoitzak."}
{"id": "273136", "revid": "58701", "url": "https://eu.wikipedia.org/wiki?curid=273136", "title": "Jo\u00e3o Cabral de Melo Neto", "text": "Jo\u00e3o Cabral de Melo Neto (Recife, 1920ko urtarrilaren 9a - Rio de Janeiro, 1999ko urriaren 9a) brasildar idazlea izan zen. Diplomatiko gisa aritu zen zenbait herrialdetan, eta Brasilgo Letretako Akademiako kide izan zen.\nBere poesia-lana, surrealismotik abiatuta, \"objektibotasun berria\" deitzen zitzaion alorrean sartzen zen. Bere zorroztasun semantikoa zela eta, nolabaiteko manierismoa zerion bere idazkerari, baina beharrezkoak ez ziren elementuez gabetzerainoko bilakaera izan zuen. Errealitatearen abstrakzio horretan, Mallarm\u00e9, Val\u00e9ry eta Jorge Guill\u00e9n poeten eragina antzematen zitzaion. \"O C\u00e3o Sem Plumas\" (\"Lumarik gabeko zakurra\") obran bere herriko indigenen izaera aztertzen du. Brasilgo ipar-ekialdeko herritarren bizimodua du ardatza bere liburu ezagunenak, \"Morte e Vida Severina. Auto de natal pernambucano\" (\"Severinoren bizitza eta heriotza. Pernambucoko Eguberrietako ospakizuna\"). Severino -ipar-ekialdeko basamortuko biztanlea- da protagonista: itsasoaren bila abiatu eta heriotzarekin egiten du topo geldialdi bakoitzean, azken ostatuan haur baten jaiotzaren berri ematen dioten arte, eta horrek adierazten dio izatearen ukazioari aurre egiterik badagoela. Jo\u00e3o Cabralen obretatik aipatzekoak dira beste hauek ere: \"Poesias completas\" (1968, \"Poesia osoa\"), \"A escola das facas\" (1980, \"Aiztoen eskola\"), \"Agrestes\" (1985, \"Malkartsuak\"), \"Pedra do sono\" (1942, \"Loaren harria\"), \"Auto do frade\" (1986, \"Fraidearen autoa\") eta \"Crime na calle Relator\" (1987, \"Relator kaleko krimena\")."}
{"id": "273137", "revid": "28807", "url": "https://eu.wikipedia.org/wiki?curid=273137", "title": "Jo\u00e3o Cabral", "text": ""}
{"id": "273138", "revid": "512", "url": "https://eu.wikipedia.org/wiki?curid=273138", "title": "Thomas De Quincey", "text": "Thomas Penson De Quincey (Greenheys, Manchester, 1785eko abuztuaren 15a - Edinburgo, 1859ko abenduaren 8a) idazle ingelesa izan zen.\nBizitza.\nMerkatari baten semea zen, eta Londresa jo zuen aita hil zitzaionean. 1804. urtean hasi zen opioa hartzen, eta oso zalea izan zen bizitza guztian. \"London Magazine\" aldizkarian idatzi zituen bi artikulu (1821), eta liburu gisa argitaratu ziren hurrengo urtean: \"Confessions of an English Opium-eater\" (1822, \u00abOpiozale ingeles baten aitorpenak\u00bb). Liburu honen argitalpen berriago eta osatuago bat eskaini zuen De Quinceyk berak 1856an.\n\"The English Mail-Coach\" (1854, \u00abZaldi-gurdi ingelesa\u00bb) liburua ametsetako munduan oinarritua da. De Quinceyk saiakera lan ugari eman zuen argitara hainbat aldizkaritan: \"On Murder as of the Fine Arts\" (1827, \u00abHilketa arte eder gisa\u00bb); \"Joan of Arc\" (1847, \u00abJoana Arcekoa\u00bb), heroi frantsesaren zigorra arrazoitzen duen obra; Macbethi buruzko saiakera bat. Bere poema lirikoen bilduma \"Blackwood\u00b4s Magazine\" aldizkarian agertu zen 1845ean, \"Suspiria de Profundis\" izenburupean. Lakeko poetekin batera ibili zen (William Wordsworth, Samuel Taylor Coleridge, Robert Southey) eta harreman horren fruitu \"Reminiscences of the English Lake Poets\" (1834, \u00abLakeko Olerkari ingelesen oroitzapenak\u00bb) kritika-liburu baliotsua idatzi zuen."}
{"id": "273140", "revid": "145632", "url": "https://eu.wikipedia.org/wiki?curid=273140", "title": "Gabriel Faur\u00e9", "text": "Gabriel Urbain Faur\u00e9 (Pamiers, Frantzia, 1845eko maiatzaren 12a - Paris, Frantzia, 1924ko azaroaren 4a) frantses musikagilea, organista, pianista eta irakaslea izan zen. Bere garaiko konpositore frantses arrakastatsuenetakoa izan zen, eta bere estiloak XX. mendeko hainbat konpositorerengan eragina izan zuen. Bere lan ezagunenen artean \"Pavane\", \"Requiem\", \"Sicilienne\", pianorako nokturnoak eta \"Apr\u00e9s un r\u00eave\" edo \"Clair de Lune\" abestiak daude.\nBere lehenengo obrak ezagunenak izan arren, Faur\u00e9k estilo armonikoki eta melodikoki konplexuagoa garatu zuen ondorengo urteetan.\nBiografia.\nNiedermeyer eta Saint-Sa\u00ebnsen ikasle izan ondoren, kapera-maisu (1877) eta organo-jotzailea (1896) izan zen Madeleine elizan.\nKontserbatorioko irakasle eta zuzendari izan zen (1905-1920). Bere ikasle izan ziren, besteak beste, Maurice Ravel, N. Boulanger, G. Enesco, F. Schmitt, Ch. Koechlin eta R. Ducasse.\n1903az geroztik, gorreriak jota, bizitza latza izan zuen. Hezkuntzaz klasikoa eta tradizionalista zen, eta kantu gregorianoaren moduak erabili zituen harmoniaren esparrua zabaltzeko. Organo-jotzailea izan arren ez zuen organorako konposatu, baina melodian, pianorako eta ganbera-musikan gailendu zen.\nDebussyrekin eta Ravelekin aldera daiteke bere obren edertasunagatik eta sakontasunagatik. Bera izan zen, Frantziako musikarien artean, antzinako Greziako eskalak estilo modernoan erabili zituen lehena. \"Prom\u00e9th\u00e9e\" (1900) eta \"P\u00e9n\u00e9lope\" (1913) operak idatzi zituen, musika sinfonikoa, ganberakoa, pianorako 50 lan inguru (barkarola, nokturno eta impromptusak), eta \"Requiem\" bikain bat.\nFrantziatik kanpora ez zuen entzute handirik izan aski berandu arte, baina gaur egun Frantziako musikagilerik handienen artean daukate.\nMusika.\nAaron Coplandek idatzi zuenez, nahiz eta Faur\u00e9ren musika lanak \"hasierako\", \"erdiko\" eta \"bukaerako\" periodoetan banatu daitezkeen, ez dago berebiziko desberdintasunik hauen artean, beste musikagile askori gertatzen zaien moduan. Coplandek Faur\u00e9ren lehen lanetan bere bukaerako estiloko aurrekariak identifikatu zituen, eta baita hasierako estiloko zantzuak bere azken lanetan ere: \"Gaiek, armoniek, formek esentzialki berdinak izaten jarraitu dute, baina lan berri bakoitzarekin are freskoago, pertsonalago eta sakonagoak dira\". Faur\u00e9 jaiotzean Berlioz eta Chopin konposatzen zebiltzan oraindik, eta azken hau Faur\u00e9ren lehenengoetako influentzia izan zen. Bere azken urteetan, Schoenbergen musika atonalaren aurrekari izango ziren konposizio teknikak garatu zituen; eta ondoren, jazzeko teknikak diskretuki marrazten hasiko zen.\nBaina Faur\u00e9ren influentzia, lehen lanetan batez ere, Chopin ez bakarrik, baina Mozart eta Schumann ere baziren. \"The Record Guide\"-ren autoreen arabera (\"Sackville-West\" eta \"Shawe-Taylor\"), Faur\u00e9k Mozartengandik bereganatu zituen sotiltasuna eta edertasuna, Chopinengandik askatasun tonala eta linea melodiko luzeak, eta Schumannengandik \"bat-bateko zoriontasun uneak garapen sekzioetan, eta laburki baina magia handiz mugimendu osoak argitu ditzakeen kodak\". Bere lana egitura harmonikoak sakonki ulertuz sortzen zuen, zeina \u00c9cole Niedermeyer eskolan bereganatu zuen, Niedermeyerren ondorengo izan zen Gustave Lef\u00e9vreren eskutik "}
{"id": "273141", "revid": "56334", "url": "https://eu.wikipedia.org/wiki?curid=273141", "title": "Jaroslav Seifert", "text": "Jaroslav Seifert (Praga, 1901eko irailaren 23a - Praga, 1986ko urtarrilaren 10a) txekiar poeta eta kazetaria izan zen. Literaturako Nobel Saria irabazi zuen lehen txekiarra izan zen (1984).\n1920. urtean aurkeztu zuen lehen poema bilduma, \"Mesto v slz\u00e1ch (Hiria negarrez),\" eta komunismoaren aldeko lanak idatzi zituen ondorengo urteetan. Eskema haietatik urrundu zen geroago eta poesia hutsaren aldera jo zuen hurrengo lanetan: \"Na vln\u00e1ch T.S.F. \"(1925, \"Haririk Gabeko Telegrafoaren uhinen gainetik\"), \"Slav\u00edk zpiv\u00e1 spatne\" (1926, \"Urrentxindorrak gaizki kantatzen du\"). 1929an alderdi komunista utzi zuen. 1938tik aurrera Txekoslovakiako gertakizunak izan zituen langai. Germaniarren okupazioaz idatzi zuen \"Zhasnete svetla\" obran (1938, \"Argiak itzali\") eta Pragako egoeraz idatzi zuen \"Svetlena odena\" (1940, \"Argiz jantzia\") poema bilduman. 1945ean \"Prilba hliny (Buztinazko kaskoa),\" nazien mendeko Praga deskribatzen duen obra, aurkeztu zuen. Bigarren Mundu Gerraren ondoren kazetaritza lanean jarraitu zuen eta poema liburu ugari eta haurrentzako liburuak idatzi zituen. 1966an Nazioko Poeta izendatu zuten eta 1968an sobietarren inbasioa salatu zuen. 1981. urtean oroitzapen liburu bat argitaratu zuen. 1984an eman zioten Literaturako Nobel Saria."}
{"id": "273142", "revid": "336", "url": "https://eu.wikipedia.org/wiki?curid=273142", "title": "Sandie Shaw", "text": "Sandie Shaw (Dagenham, Essex, Erresuma Batua, 1947ko otsailaren 26a) pop-abeslaria da; ingelesez kantatzen du. Cilla Black abeslariarekin soularen eraginpean sorturiko pop estilo leun eta zuri berezian nabarmendu zen 1960ko hamarraldian.\n1964an lortu zuen lehenengo arrakasta, \"There\u00b4s Always Something There To Remind Me\" abestiarekin. 1965ean, berriro iritsi zen gorenera, \"Sandie\" lehen diskoarekin. Antzeko arrakastaz argitaratu zituen beste zenbait lan, harik eta 1967an Eurovision jaialdia irabazi eta nazioarteko ospea lortu zuen arte, \"Puppet On A String\" abestiarekin.\n1970eko hamarraldian, ez zuen lan aipagarririk egin. 1982an, ordea, beste gonbidatu berezi batzuekin parte hartu zuen BEF fundazioan, eta, harrezkero, hainbat grabaziotako gonbidatu gisa parte hartzeko deitu zioten, adibidez, 1984an The Smiths taldearen \"Hand In Glove\" abestian esku hartzeko eskatu zioten. 1988an, The Smiths taldearen Rough Traded disko-etxean sartu zen, eta \"Hello Angel\" diskoa eman zuen argitara. 1990eko hamarraldiaren hasieran, hondoa jo zuen disko-etxe hark, eta Virgin etxearentzat hasi zen lanean orduan. 1994an, abesti ospetsuenen bilduma argitaratu zuen, \"Nothing Less Than Brilliant\", eta oso harrera ona izan zuen Erresuma Batuan."}
{"id": "273143", "revid": "46380", "url": "https://eu.wikipedia.org/wiki?curid=273143", "title": "Jos\u00e9 Sol\u00eds", "text": "Jos\u00e9 Sol\u00eds Ruiz (Cabra, 1913ko irailaren 27a - Kordoba, 1990eko maiatzaren 30a) espainiar politikaria izan zen.\nZuzenbide-ikasketak egin zituen. 1936an militarren altxamendua izan zenean haien taldean boluntario sartu, eta koronel izatera iritsi zen. Gerra amaitutakoan, Pontevedrako gobernadore zibil izan zen 1946an, eta Gipuzkoakoa 1948an, nahiz eta hiru hilabetez bakarrik iraun bertan, Nazioko Ordezkari Sindikal eta Erreinuko Kontseiluko kide izendatu baitzuten. 1957an Franco jeneralak Mugimenduko Idazkaritza Nagusiko buru izateko deitu zuen. Gobernuan sartu arren Sindikatuetako Ordezkaritza Nazionaleko kargua ere bete zuen, eta erregimenaren falangismoa samurtzea lortu zuela esan daiteke. Gobernu aldi askotan irautea lortu zuen, baina MATESA finantza-eskandaluaren ondoren bere kargutik egotzi zuten. 1975ean, Arias Navarro gobernuburuak Mugimenduko Idazkaritza Nagusia eman zion berriro. Urte hartan bertan, esku hartu zuen Saharako koloniaren autodeterminazioari buruz Nazio Batuekiko zituzten hitzarmenak bertan behera utz zitezen, eta Sahara Marokoren esku uzteko. Monarkia garaian, 1975-1976 bitartean Laneko ministro izan zen. 1977an Alderdi Popularreko kide egin zen, baina hurrengo urtean politika utzi zuen."}
{"id": "273144", "revid": "56334", "url": "https://eu.wikipedia.org/wiki?curid=273144", "title": "Jos\u00e9 Juli\u00e1n Bakedano", "text": "Jos\u00e9 Juli\u00e1n Bakedano Sarrionaindia (Durango, Bizkaia, 1948) bizkaitar idazlea eta zinemagilea da.\nBiografia.\nZuzenbide eta arkitekturako ikasketak egin ondoren, kulturaren munduan sartu zen buru-belarri. Literatura-kritika egin zuen (\"Ibaizabal\", \"Xaguxarra\", \"Pott\"), arte-kritika (\"Gaiak Hegalez\", \"Cat\u00e1logos\", \"Nueva Forma\"...), zinema-kritika (\"Film Ideal\", \"Garaia\", \"Zeruko Argia\", \"Anaitasuna\", \"Egin\", \"Mikeldi\"...). Liburuak ere argitaratu ditu Mari Puri Herrero, D.W. Griffith, Norman McLaren eta abarren inguruan. Arte-erakusketak antolatu ditu, Bilboko Dokumental eta Film Laburren lehiaketako zuzendari izan da (1968-1972), eta ondoren, 1983az gero, Bilboko Arte Ederretako Ikus-entzutekoen Saileko zuzendaria.\nZinemari dagokionez, besteak beste, \"Bi\" (\"A Man Ray for Marcel Duchamp\") (1972), \"Bost\" (1973), \"Ikuska 9\" film laburrak zuzendu ditu; azken horrek Euskal Dokumental Hoberenaren Saria eskuratu zuen Bilboko Jaialdian (1980). Bakedanoren lan aipagarri batzuk dira: \"Uzelai\" (1981), \"Venezia\" (1981), \"Chillida, retrato en casa\" (produkzioa, gidoia eta zuzendaritza), \"Three Basque Sculptors\" (1984), \"Nagel\" (1984), \"Guiard\" (1984), \"Oberh\u00fcber\" (1984), \"Artea\" (1984); 1986an \"Oraingoz izen gabe\" film ertaina zuzendu zuen, oso kritika onak izan zituena. Beste lan batzuk: \"La Asociaci\u00f3n de Artistas Vascos\" (1986), dokumental laburra; \"Plater\u00eda antigua de Vizcaya\" (1986), dokumental laburra; \"Letrakit\" (1990), bideo profesionala; \"Durango\" (1991), bideo profesionala."}
{"id": "273145", "revid": "6327", "url": "https://eu.wikipedia.org/wiki?curid=273145", "title": "Jos\u00e9 Juli\u00e1n Bakedano Sarrionaindia", "text": ""}
{"id": "273146", "revid": "65203", "url": "https://eu.wikipedia.org/wiki?curid=273146", "title": "Carla Bley", "text": "Carla Bley (Oakland, Kalifornia, 1936ko maiatzaren 11 - 2023ko urriaren 17a) estatubatuar jazz-musikagilea, piano-jotzailea eta abeslaria izan zen. Abeslari baino gehiago, musikagile eta orkestra-zuzendari gisa nabarmendu zen Carla Bley. Aita ere musikagilea zuen, eta harekin ikasi zuen pianoa. Oso gazterik, familia utzi, eta bere partiturak saltzen eta piano-clubetan jotzen atera zuen bizimodua. Ondoren, New Yorkera joan zen. Han, zigarroak saltzen zituen jazz-areto batean. New Yorken, Paul Bley piano-jotzailea ezagutu zuen, eta harekin ezkondu zen 1957an. Carla Bleyren lanak asko gustatu zitzaizkien senarraren lagunei, eta musikari profesional bihurtu zen 1964an. Carla Bleyren karrera \"free-jazz\" joeraren sorrerarekin batera abiatu zen, eta mugimendu horretako musikari nagusiekin lan egin zuen, hala nola Pharoah Sandersekin. Alabaina, bere estiloa sortu zuen berehala, hainbat joera nahasten zituena. Bleyk, europar inpresionistek bezala, esperimentuak egin zituen masa soinudunekin, eta Amerikako herri-tradizioa baliatu zuen bere obretan. 1980ko hamarraldian, Steve Swallow ezagutu zuen, eta, horregatik, beharbada, rock-musikaren aldera jo zuen garai horretan. Orkestra handiak zuzentzen jarraitu zuen, baina talde txikiagoekin saioak eginez aldi berean. Aipagarria du, besteak beste, \"Escalator Over The Hill\" jazz-opera."}
{"id": "273148", "revid": "96586", "url": "https://eu.wikipedia.org/wiki?curid=273148", "title": "Art Blakey", "text": "Art Blakey (Pittsburg, Pennsylvania, - New York, ) estatubatuar musikaria izan zen. Arraza beltzekoa eta jatorri xumekoa zenez, bere kabuz ikasi zuen pianoa jotzen. Musikaren munduan gau-klubetan hasi zen piano-jotzaile gisa, depresio ekonomikoaren garaian. 1940ko hamarraldian Mary Lou Williams eta Fletcher Hendersonekin harremanak izan zituen, eta jazzeko bateria-jotzaile arrakastatsua bihurtu zen. Jazz espezialistarik onenekin aritu zen: Charlie Parker, Dizzy Gillespie, Dexter Gordon, Sarah Vaughan, Miles Davies. 1955ean bere taldea sortu zuen, \"Messengers Boskotea\". Garai hartan islamismora bihurtu, eta Abdullah ibn Buhania izena hartu zuen. Horace Silver pianista, Kenny Dorham tronpetista, Hank Mobley saxofoi-jotzailea eta Doug Watkins kontrabaxu-jotzailearekin Europan zehar birak egiten ibili zen, 1956-1961 bitartean. 1970eko hamarraldiaren hasieran, heroinarekin arazoak zituela-eta, taldea desegin, eta Blakey \"Giants of Jazz\" seikotean sartu zen. Baina 1980an \"The Messengers\" berrosatu, eta bira gehiago egin zituzten, bere osasun arazoak zirela-eta gero eta urriagoak izan ziren arren. Bateriaren alorrean berritzailetzat hartua da, eta ondorengo belaunaldientzako maisutzat."}
{"id": "273149", "revid": "512", "url": "https://eu.wikipedia.org/wiki?curid=273149", "title": "Pablo Garc\u00eda Casado", "text": "Pablo Garc\u00eda Casado (Kordoba, Espainia, 1972ko maiatzaren 13a) gaztelaniazko olerkaria da.\nBizitza.\nOso gaztetan hasi zen literaturarako zaletasuna erakusten, eta olerkiak idatzi zituen, Kordobako Unibertsitatean Zuzenbideko ikasketak egin bitartean. \"M\u00e1quina de Sue\u00f1os\" (1996) talde-lanean \"El poema de Jane\" olerkia argitaratu zuelarik hasi zen ospea irabazten XX. mendearen azken hamarraldiko Espainiako olerkigile gazteen belaunaldiko idazle gisa. Olerki hark beste zenbaitekin osatzen zuen olerki-saila \"Las afueras\" (1997) bilduman eman zen argitara. Radio Nacional de Espa\u00f1ak ematen duen El Ojo Cr\u00edtico olerkigintza-saria irabazi zuen lan horrek, eta, harrezkero, ezinbesteko erreferentzia bihurtu da gaurko espainiar olerkigintzaren antologietan.\nHainbat aldizkariren sorreran parte hartu du, besteak beste, \"Cinco\", \"Reverso\" eta \"Recuento\" argitalpenen sorreran. Estiloari dagokionez, lexiko garbia eta baliabide bakunak erabiltzen ditu. Irakurleari zuzenean eta berehala helarazten dio mezua, inguruko eta eguneroko gauzez mintzo da \u2014joera hiperrealistari jarraituz\u2014, eta ironia eta garraztasuna agertzen dute, oro har, Pablo Garc\u00eda Casadoren olerkiek. 2007an argitaratu zuen azken poema-liburua: \"Dinero\"."}
{"id": "273150", "revid": "46380", "url": "https://eu.wikipedia.org/wiki?curid=273150", "title": "Daniel Gil", "text": "Daniel Gil Pila (Santander, 1930 - Madril, 2004) espainiar diseinatzailea izan zen. Kantabrian jaio zen, baina Madrilen egin zituen Arte Ederretako ikasketak. 1957an, Ulmera aldatu zen, Alemaniara, \"Hochschule f\u00fcr Gestaltung\" eskolan diseinuko ikasketak egitera, Otl Aicher eta Tom\u00e1s Maldonado maisuekin, besteak beste. Espainiara itzuli zenean, zenbait aldizkari eta diskoetxerentzat jardun zuen lanean, harik eta 1966an Alianza Editorial argitaletxeak irudi grafikoaren ardura eman zion arte. Gilek enpresa harentzat lan egin zuen buru-belarri 1990era arte, eta 2.000 liburutik gora egin zituen. Azpimarratzekoak dira \"martel\u00e9\" kartoi meheaz egindako azalak, argazki- edo tipografia-konposizio adierazgarrikoak, liburuen edukia gogora dakartenak. 1990ean, bere kasa hasi zen lanean, eta hainbat enkargu garrantzitsu bete zituen, besteak beste, Madrilgo Thyssen-Bornemisza bildumaren irudi korporatiboa eta Mondadori argitaletxearen hainbat libururen azala osatzea. Grafismoaren maisu handienetakoa bat izan da Gil, lanbidea ongi ezagutzen zuela erakutsi zuen, oso obra pertsonala eta independentea osatu zuen, eta surrealismoaren eta zehaztasun zientifikoaren arteko batasuna lortzen asmatu zuen. 2006an, Alianza Editorial sortu zela berrogei urte bete zirenean, Daniel Gilen jatorrizko azalak zituzten \"El libro de bolsillo\" bildumako zenbait ale berrargitaratu ziren."}
{"id": "273151", "revid": "90204", "url": "https://eu.wikipedia.org/wiki?curid=273151", "title": "Duane Michals", "text": "Duane Michals (McKeesport, Pennsylvania, AEB, 1932ko otsailaren 18a -) estatubatuar argazkilaria da.\nBiografia.\n\"Vogue\", \"Esquire\" eta \"Mademoisell\" aldizkariarentzat lan egin du, eta \"New York Times\" egunkariarentzat. Erretratugile gisa espezializatu zen. 1963an, Ren\u00e9 Magritte pintorearen argazki-sail bat egin zuen. Argazki horietan, erretratatutakoaren nortasuna harrapatzeko argazkilariak duen beharra erakutsi zuen, pintorearen aurpegia ez ezik haren teoria artistikoen unibertso harrigarriaren irudikapen onirikoa sumatzen baita.\nMichalsek emozioak eta sentsazioak ez ezik, mezuak ere transmititu nahi izan zituen, eta irudi-segidak egin zituen horretarako. Michalsek argazkiaz duen ideia berezi samarra da. Harentzat argazkia irudia ulertzeko modu bat da, errealitatearen deskripzio hutsetik aldentzen saiatzeko modu bat: \u00abNi ez naiz argazki-gaiaren bila ibiltzen. Ez dut sekula eramaten kamerarik aldean. Nire kamera nire buruan dago. Interesatzen zaizkidan irudi bakarrak ikusezinak dira\u00bb. Haren konposizioek erretratatu baino gehiago irudiztatzen dute, unea deskribatu baino gehiago, adierazi: mamuek bahitutako haurrak, ihes doazen hilak eta zaharrak, gizon hegaldunak edo aienatzen diren aurpegiak."}
{"id": "273152", "revid": "46380", "url": "https://eu.wikipedia.org/wiki?curid=273152", "title": "Fernando Mor\u00e1n", "text": "Fernando Mor\u00e1n L\u00f3pez (Avil\u00e9s, Asturias, Espainia, 1926ko martxoaren 25a - Madril, Espainia, 2020ko otsailaren 19a) espainiar idazlea, politikaria eta diplomatikoa izan zen.\nBiografia.\nHogeita hamar urtez, diplomatiko gisa lan egin zuen, eta garrantzizko zereginak bete zituen Francisco Francoren eta Felipe Gonz\u00e1lezen gobernuentzat. Espainiako Alderdi Sozialistako kide izanik, Kanpo Arazoetako ministro izan da, eta enbaxadore NBEn.\nPolitika, gizartea eta literaturari buruzko saiakerak idatzi zituen, eta, horretaz gainera, zenbait eleberri ere bai, hala nola \"Tambi\u00e9n se muere el mar\" (1958) eta \"El Profeta\" (1961). 1964an, ipuin-bilduma bat idatzi zuen: \"Joe Gim\u00e9nez, promotor de ideas\" (1964). Saiakera- eta oroitzapen-liburuak ere argitaratu ditu: \"La destrucci\u00f3n del lenguaje\" (1981), \"Espa\u00f1a en su sitio\" (1990), \"Los tiempos muertos y otras anotaciones\" (1990) eta \"Bloc de notas: an\u00e1lisis, esperanzas y nostalgias\" (1995). 1997aren bukaeran, \"El d\u00eda en que...\" ipuin-liburua argitaratu zuen, zeinetan izugarrizko fikzioak asmatzen baitzituen, bere karrera politikoko gertaerak oinarri hartuta."}
{"id": "273153", "revid": "1545", "url": "https://eu.wikipedia.org/wiki?curid=273153", "title": "Nylon", "text": "Nylona poliamidaz osaturiko plastikozko edozein gai sintetiko da. Poliamida horiek molekula astunez osaturik daude, pisu molekular handikoz alegia, eta zuntz-egitura izaten dute maizenik, proteinek dutenaren antzekoa.\n1935. urtean asmatu zuen nylona Wallace Carothersek zuzendutako Estatu Batuetako kimikari talde batek. Urte horretako otsailaren 28an aurkeztu zuten lehen aldiz. Naturan (airean, uretan, petrolioan zein ikatzean) diren baliabideak erabiliz, sintesi kimikoaren bidez erraz lor zitezkeen zuntz sintetikoak. Polimeroez egindako ikerketak areagotu ziren, eta berehala sortu zen produktu sintetiko horien multzo handi bat.\nNylon-mota arruntena nylon 6,6-a da; izen hori hartzen du, horren sintesia lortzeko erabiltzen diren konposatuek, azido adipikoak eta hexametileneadiaminak alegia, seina karbono atomo dituztelako. Kaprolaktamoaz egindako nylona ere sarri erabiltzen da. Konposatu horrek sei karbono-atomo dituenez, nylon-mota horrek nylon 6 izena du. Nylona erraz urtzen da, eta urtua erraz lan daiteke zuntz edo bestelako egiturak emateko, molderen baten itxura esate baterako. Nylon urtua hozten denean, gogortu eta malgutu egiten da; hori dela eta, asko erabiltzen da, besteak beste, sokak egiteko, ehungintzan eta baita jantzigintzan ere."}
{"id": "273154", "revid": "336", "url": "https://eu.wikipedia.org/wiki?curid=273154", "title": "Andreas Papandreu", "text": "Andreas Georgios Papandreu (; Kios, 1919ko otsailaren 5a - Atenas, 1996ko ekainaren 23a) greziar politikaria izan zen.\nBizitza.\nGeorgios Papandreuren semea zen. Kontseilu ministroa (1964), eta Ekonomia eta Koordinazio ministroa (1965) izan zen bere aita lehen ministroa zelarik. Koronelen estatu kolpearen garaian (1967ko apirila) preso hartu zuten. Kartzelatik atera ondoren erbestera joan zen eta PAK (Askapen Mugimendu Panheleniarra) antolatu zuen.\n1974. urtean Greziara itzuli zen eta PASOK (Alderdi Sozialista Panheleniarra) sortu zuen. 1981. urtean, sozialistak garaile atera ondoren, lehen ministroa izan zen. 1989. urteko hauteskundeak galdu zituen, baina 1993ko urriko hauteskunde orokorretan berriro eskuratu zuen aginpidea. 1993an berriz izendatu zuten lehen ministro, eta 1994an gobernu berria osatu zuen. Urte horren amaieran uko egin zion errepublikako lehendakaritzara aurkezteari. 1995eko irailean berriz ere berregituratu zuen bere gobernua, eta berak bideratutako kanpoko politikari eta politika ekonomikoari buruz kritiko agertu ziren zenbait ministro baztertu zituen. 1996an, bera gaixo zegoelarik, krisi bat sortu zen PASOK alderdian eta, urte bereko urtarrilean, dimisioa eman zuen lehen ministro gisa."}
{"id": "273155", "revid": "28807", "url": "https://eu.wikipedia.org/wiki?curid=273155", "title": "Andreas Georgios Papandreu", "text": ""}
{"id": "273157", "revid": "336", "url": "https://eu.wikipedia.org/wiki?curid=273157", "title": "Shahpur Bakhtiar", "text": "Shahpur Bakhtiar (Teheran, 1914ko ekainaren 26a - Suresnes, Frantzia, 1991ko abuztuaren 6a) irandar politikaria izan zen.\nBizitza.\nZuzenbideko ikasketak egin zituen Sorbonako Unibertsitatean eta Bigarren Mundu Gerran Frantziako armadan boluntario sartu zen. Gerra bukatu eta bere herrira itzulitakoan Mossadeghen Fronte Nazionaleko kide egin zen. Laneko ministro izatera iritsi zen 1951-1953 bitarteko gobernu aldian. Irango Reza Pahlavi xahk Mossadegh buruzagi nazionalista kondenatu zuenean, politika utzi, eta abokatu-lanetan hasi zen bere kontura. Hala ere, hainbat aldiz atxilotu zuen xahren polizia pribatuak, erregimenaren aurkako ekintzak egin eta Fronte Nazionala berrantolatzen saiatu zelako salaketapean. Baina 1979an, Khomeini aiatolaren mugimendu fundamentalistaren iraultzaren presioa zela-eta, xahk Gobernua osatzeko deitu zuen. Bakhtiarrek onartu egin zuen, baina erreforma politiko eta sozial demokratikoagoak bultzatzearen baldintzapean. Hala ere, ez zuen aldaketak gauzatzerik izan, urte hartan bertan islamiar xiita fundamentalistek monarkia eraitsi eta boterea hartu baitzuten. Xiien buruzagiekin akordiorik lortu ez zuenez, Frantziara atzerriratu zen. 1980an atentatu bat izan zuen Parisen, baina kaltegabe atera zen."}
{"id": "273158", "revid": "15795", "url": "https://eu.wikipedia.org/wiki?curid=273158", "title": "Shapour Bakhtiar", "text": ""}
{"id": "273159", "revid": "119347", "url": "https://eu.wikipedia.org/wiki?curid=273159", "title": "Luis Cernuda", "text": "Luis Cernuda Bid\u00f3n (Sevilla, 1902ko irailaren 21a - Mexiko, 1963ko azaroaren 5a). Espainiar poeta, kritikaria eta itzultzailea, 1927ko Belaunaldiaren kidea zer. Erbestean hil zen.\nBiografia.\nSevillan jaioa, bere aita militar zen eta, ondorioz, oso heziketa gogorra pairatu behar izan zuen. Bederatzi urtekin poesia idazten hasi zen. Sevillako Unibertsitatean 1919an Zuzenbidea ikasten hasi zen, 1926an bukatuko zuena. Tarte luze horretan baita ere soldaduska egin zuen. Pedro Salinas irakasle bezala izan zuen eta horrek idazten eta argitaratzen asko lagundu zion. Gerra zibilaren garaian, 1938an, Ingalaterrara joan zen eta han, Oxfordshiren, ihes egindako euskal haurrekin lan egin zuen; bertan hil zen euskal haur bati poema bat eskaini zion, \"Ni\u00f1o muerto\" (\"Hildako haurra\"), \"Las nubes\" olerki bilduman jasota. 1947an Estatu Batuetara joan zen, Massachusettsera. 1952. urtean Mexikon hartu zuen egoitza. 1963ko azaroaren 5ean Mexiko Hirian hil zen.\nObra.\nLehen literatura idazkiak \"Cruz y raya\" eta \"Revista de Occidente\" aldizkarietan eman zituen argitara. Poesia landu zuen bereziki. 1931n \"Los placeres prohibidos\" \"(Debekatutako plazerrak)\" argitaratu zuen; amodioaren eta moralaren arteko gatazka ispilatzen ditu surrealisten ildotik: \"Perfil de aire \"(1927, \"Airezko profila\"), \"Egloga, Eleg\u00eda\" eta \"Oda\" (1928), \"Un r\u00edo, un amor\" (1929, \"Ibai bat, amodio bat\"). \"Donde habite el olvido\" (1934, \"Ahanztea bizi den lekua\") bildumarekin ahots pertsonalago bat lortu zuen. 1936az gero, poema liburuak atera ahala, izenburu baten azpian bildu zituen, \"La realidad y el deseo\" \"(Errealitatea eta desira)\". Liburuaren bertsio erabatekoa Mexikon atera zen egilea hil eta urte betera. Bestalde, prosa poetikoa ere landu zuen, \"Ocnos\" (1942) izeneko liburuan, esaterako. Kritika lan baliotsuak ere eskaini zituen: \"Estudios sobre la poes\u00eda espa\u00f1ola contempor\u00e1nea\" (1957, Bogota), \"Poes\u00eda y literatura \"(bi liburuki, 1960 eta 1965. urteetan argitaratuak). 1985an bere antzerki obra bakarra argitaratu zen: \"La familia interrumpida\"."}
{"id": "273160", "revid": "512", "url": "https://eu.wikipedia.org/wiki?curid=273160", "title": "Karl Jaspers", "text": "Karl Jaspers (Oldenburg, Alemania, 1883ko otsailaren 23a - Basilea, Suitza, 1969ko otsailaren 26a) psikiatra eta filosofo existentzialista izan zen.\nBizitza.\nZuzenbide-ikasketak egin zituen eta medikuntza-doktoretza lortu zuen 1909an. Hurrengo urtean Heidelbergeko psikiatria-klinikan hasi zen lanean. Hango unibertsitatean psikologia -irakasle izan zen eta Basileako unibertsitatean katedra lortu zuen 1949an. Psikologia ikasten hasi zenean sortu zitzaion filosofiarako zaletasuna; bere filosofian, metafisika tradizionalaren kontra, izakiaren zentzua gizakiaren baitan dela baieztatzen du, izakiak ez duela zentzurik bakartua hartzen bada, eta filosofiaren metodoa ez dela analisi objektiboa eta arrazionala, esperientzia existentziala baizik. Gizona bizipenen bidez iristen da gizon izatera, komunikazioaren bidez, ez bakartua. Ideia horiek bereizten dute beste filosofo existentzialistengandik.\nLan nagusiak: \"Allgemeine Psychopathologie\" (1913, \"Psikopatologia orokorra\"), \"Psychopatologie der Weltanschauungen\" (1919, \"Mundu kontzepzioen psikopatologia\"), \"Vernunft und Existenz\" (1955, \"Arrazoia eta existentzia\"), \"Von der Wahrheit\" (1946, \"Egiari buruz\"), \"Der philosophische Glaube angesichts der Offenbarung\" (1962, \"Filosofia sinesmena eta errebelazioa\")."}
{"id": "273161", "revid": "46380", "url": "https://eu.wikipedia.org/wiki?curid=273161", "title": "Vicente Mortes Alfonso", "text": "Vicente Mortes Alfonso (Paterna, Valentzia, 1921eko irailaren 8a - Madril, 1991ko maiatzaren 22a) espainiar politikaria izan zen.\nMadrilgo Unibertsitate Politeknikoan Bideetako Ingeniaritza-ikasketak egiten hasi zen, eta gero Lovainan, Belgikan, osatu zituen. Espainiako Gerra Zibilaren ondoren, Falangean sartu zen. 1940rako, oraindik oso gaztea zela, Valentziako Falange Espa\u00f1olako buruzagitzako zenbait kargu beteak zituen, eta handik gutxira Unibertsitateko Sindikatu Espainiarrean ere politika karguak hartu zituen bere gain. 1957an Etxebizitza saileko zuzendari nagusi izendatu zuten, eta 1960an Errepideetako zuzendari nagusi. Handik hiru urtera Herri Lanetako idazkariorde mailara igo zen, eta 1965ean, Laureano L\u00f3pez Rod\u00f3ren zuzendaritzapeko ekonomia-taldeko kide izatera igaro zen. Ordurako falangismotik urrunduta zegoen, eta Espainiako ekonomia zuzentzen zuen Opus Deiko eremu teknokratikoan sartuta zebilen. 1957az geroztik Gorteetako prokuradore zelarik, 1969an Francok Etxebizitzen ministro izateko deitu zuen; kargua hurrengo urtean hartu zuen, eta 1973an utzi. Ondoren, bere kontura jarri zen lanean: zenbait enpresatako presidentetza hartu zuen -Nestl\u00e9 Espa\u00f1ola, Eurest, IASA-, eta negozio-gizon garrantzitsua izan zen hil arte."}
{"id": "273163", "revid": "336", "url": "https://eu.wikipedia.org/wiki?curid=273163", "title": "Luis S\u00e1nchez Agesta", "text": "Luis S\u00e1nchez Agesta (Granada, Espainia, 1914ko ekainaren 24a - Madril, Espainia, 1997ko apirilaren 3a) espainiar legelaria, historialaria eta politikaria izan zen.\nBiografia.\nZuzenbidea ikasi zuen Granadako Unibertsitatean. 1941ean doktore egin zen Madrilen. Zuzenbide politikoko katedradun izan zen Oviedo eta Granadako unibertsitateetan, eta 1951-1960 urteen bitartean errektore izan zen azken horretan. Franco jeneralaren erregimenaren hurbilekoa zenez, hainbat kargu izan zituen haren agintaldian: Valle de los Ca\u00eddosko Ikerketa Sozialen Zentroko zuzendari eta \"Asociaci\u00f3n Cat\u00f3lica Nacional de Propagandistas\" elkarteko kide izan zen, besteak beste. 1967ko Estatuko Lege Organikoa prestatu zuen. Madrilgo Unibertsitate Autonomoko errektore izan zen eta 1974an Hezkuntzako Kontseilu Nazionaleko presidente.\nJoan Karlos I.a errege zela, trantsizio aldian senatari izan zen (1977-1979). 1988an Gizarte Zientzien Asturiasko Printzearen saria eman zioten.\nIdatzi dituen lanen artetik aipagarriak dira: \"Historia del constitucionalismo espa\u00f1ol\" (1955, \"Espainiar konstituzionalismoaren historia\"), \"Sistema pol\u00edtico de la Constituci\u00f3n espa\u00f1ola de 1978\" (1982, \"1978ko Espainiako Konstituzioaren sistema politikoa\") eta \"La democracia en Hispanoam\u00e9rica\" (1987, \"Demokrazia Hispanoamerikan\")."}
{"id": "273164", "revid": "96586", "url": "https://eu.wikipedia.org/wiki?curid=273164", "title": "Lukas Foss", "text": "Lukas Foss, jaiotza-izenaz Lukas Fuchs (Berlin, Alemania, 1922ko abuztuaren 15a - New York, AEB, 2009ko otsailaren 1a), Estatu Batuetako orkestra-zuzendari, piano-jotzaile eta musikagilea izan zen, jatorriz alemana.\nBiografia.\nBerlinen hasi zen musika-ikasketak egiten. Hamabost urte zituela, Estatu Batuetara joan zen, eta han Randall Thompson eta Paul Hindemith izan zituen musika-irakasle. 1950ean, Rome saria irabazi zuen. 1957an, ganberarako inprobisazio-talde bat sortu zuen. Haren lehenbiziko lanak estilo neoklasikokoak dira, \"Song of Songs\" (1946), esaterako, soprano eta orkestrarako idatzia.\n1950eko hamarraldiaren bukaeran, serialismora (sistema dodekafonikoa), musika aleatoriora eta inprobisaziora jo zuen, eta matematikako probabilitateen teoria erabiltzen hasi zen, musikara egokitua (musika estokastikoa). Horren adibide dira, esate baterako: \"Time Cycle\" (1954-1960), soprano eta orkestrarako, eta \"Barroque Variations\" (1967), orkestrarako. 1963 eta 1970 bitartean, Buffalo Philharmonic Orchestrako zuzendari izan zen, Kaliforniako Unibertsitateko irakasletza utzi ondoren. Halaber, 1981etik aurrera, Milwaukee Symphony Orchestrako zuzendaria izan da. 1983an, American Academy and Institute of Arts and Letters erakundeko kide izendatu zuten.\n1991n, Bostongo Unibertsitateko Arte Eskolako musika-irakasle hasi zen, eta, orduz geroztik, Amerikako eta Europako zenbait orkestratako zuzendari-lanetan ere aritu da."}
{"id": "273165", "revid": "28807", "url": "https://eu.wikipedia.org/wiki?curid=273165", "title": "Lukas Fuchs", "text": ""}
{"id": "273166", "revid": "336", "url": "https://eu.wikipedia.org/wiki?curid=273166", "title": "Giacomo Leopardi", "text": "Giacomo Leopardi (Recanati, Aita Santuen Lurraldea, 1798ko ekainaren 29a - Napoli, Bi Sizilietako Erresuma, 1837ko ekainaren 14a) italierazko idazlea izan zen, XIX. mendeko Italiako ospetsuenetakoa. Olerkari eta filosofo gisa nabarmendu zen, eta XIX. mendeko idazle nagusietako bat izan zen, bere olerkigintza lirikoari eta lan filosofikoei esker.\nBizitza eta lanak.\nLehenengo ikasketak eta klasikoen eragina.\nLeopardi familia noble batean sortu zen, eta aitaren eta apaizen eskutik jaso zuen lehen heziketa. Heziketa kontserbadorea izan zuen, eta giro konformista eta erreakzionarioan hezi zuten, baina Leopardik berehala baztertu zuen giro hura eta bere kasa hasi zen ikasten. Horrela, 16 urte zituela grekoa, latina eta zenbait hizkuntza moderno ikasi zituen, eta hainbat obra klasiko itzuli zituen. Bi tragedia, italierazko zenbait poema eta beste obra batzuk ere idatzi zituen, adibidez \"Storia dell'astronomia\" (\u00abAstronomiaren historia\u00bb) eta \"Saggio sopra gli errori popolari degli antichi\" (1815, \u00abAntzinatekoen akats ezagunei buruzko saiakera\u00bb), Europa guztian ospetsu egin zutenak. Obra horietan Leopardiren heldutasun aroko zenbait ezaugarri eta gai nabarmentzen dira, iluminismoaren eragina eta klasikoek eta antzinateko izpirituak izpiritu modernoaren gainean zuten nagusitasuna, adibidez.\nIkasteko zuen grina hark, ordea, osasuna hondatu zion (begi batetik itsu gelditu zen eta bizkarrezur-muinean eritasun bat zuen) eta sarritan utzi behar izan zituen bertan behera ikasketak. Bestalde, anai-arrebekin harreman ona zeukan arren, gurasoen aldetik ez zuen jaso berak nahi zuen arreta guztia, eta horrela hasi zen bere baitako samina eta etsipena olerkietan husten, \"Appressamento della morte\" (1835, \u00abHeriotzara hurbiltzen\u00bb) obran esaterako. Hiruko erriman idatzitako olerkia da, Francesco Petrarcaren eta Dante Alighieriren eragina ageri du, eta olerkigintzarako trebetasun handia eta etsipenezko sentipen sakona erakutsi zituen egileak.\nAipatu berri diren gaztetako gertaera horiek etsipena eragin bazioten, erabat lur jota gelditu zen 1817-1818 urteetan: batetik Gertrude Cassi lehengusu ezkonduarekin maitemindu zen (harreman ezinezko hari buruz idatzi zuen \"Diario d'amore\" egunkarian eta \"Il primo amore\" elegian) eta, bestetik, aitaren gurdizainaren alaba tuberkulosiak jota hil zen (hari eskaini zion \"A Silvia\", bere olerki nagusietako bat). Saminez eta atsekabez beteriko urteak izan ziren Leopardirentzat, eta munduaren ikuspegi ezkorra eta etsia osatuz joan zen horrela.\n1817. urtearen inguruan hasi zen idazten 1835ean \"Zibaldone di pensieri\" (\u00abGogobeteen nahas-mahasa\u00bb) izenburupean argitara eman zuen gogoeta filosofiko, psikologiko eta literarioen bilduma. Aurrerapenak eta gizakiaren filosofiak kutsatu gabeko antzinatasuna berreskuratu nahi izan zuen Leopardik, eta erlijioaren, arrazoiaren eta izadiaren arteko gatazka islatu zuen, besteak beste, obra honetan. Esan bezala olerkari erromantikotzat hartua da Leopardi, baina hainbat kontraesan zituen, italiar egile erromantikoek ohi bezala; zenbait obretan, olerkietan batez ere, klasizismora jo zuen estiloari dagokionez, eta ideiei dagokienez ere, erromantikoei aurre egin zien, bere ustez mundu klasikoan izadiarekin bat eginda bizi baitziren, baina erromantizismoaren eta razionalismo ilustratuaren eraginez gizakia desnaturalizatu egin baitzen, gizakiak bere berezko bizitasuna galdu baitzuen. Izadiaren aldeko jarrera hori, dena den, aldatu egin zen, haren azken urteetako obretan ikus daitekeenez.\nGogaitasunetik ihesi.\nNahigabez beteriko bizitza hartan izan zen gertaera pozgarririk, adiskidetasunarekin loturik beti. Aipatzekoa da, adibidez, Pietro Giordani jakintsuarekiko harremana, eta geroago, Antonio Ranierirekin izan zuena. Pietro Giordaniren gomendioz atera zen Leopardi sorterritik. 1818an etxetik alde egitea gomendatu zion Giordanik, eta Leopardi ihes egiten saiatu zen. Saiakera hartan huts egin zuen, baina Erromara bidaiatu ahal izan zuen 1822an, familiaren baimenarekin.\n1822an idatzi zituen \"Canzone\" (\u00abKantuak\u00bb, 1831) olerki-bildumako lehen lanak, eta haietan erakutsi zituen Leopardiren heldutasun aroko ezaugarri nagusiak: espiritualismoaren kontrako jarrera, gizakiaren zoriontasunik eza, borondatearen garrantzia azpimarratzea... Urte haietan bakardade existentzialaren ateetara iritsi zen Leopardi; patuaren tiranokeria salatu zuen, eta lege unibertsal itogarri eta zapaltzaileen kontra agertu zen.\nHurrengo urteetan zenbait bidaia egin zituen, Bolonia, Recanati, Pisa eta Florentziara, eta hainbat lan eman zituen argitara: \"Versi\" olerki-bilduma (1826) eta \"Operette morali\" (1827), bere saminaren doktrinari buruzko gogoeta agertzen duen lan filosofikoa. Garai hartan hautsi egin zuen, lehen esan bezala, hasieran izadiari izan zion atxikimendua, eta arrazoiaren eta erlijioaren aurrean hari emandako paperaren ordez, hura identifikatu zuen gizakiaren zorigaitzaren arrazoi nagusi gisa.\nAzken urteak.\nAntonio Ranieriren laguntzari esker Florentziara bidaiatu zuen berriro 1830ean. \"I canti\" olerki-bilduma plazaratu zuen orduan, eta florentziar gazte eder batekiko (Fanny Targioni Tozzetti) maitasunean oinarriturik idatzi zituen, bestalde, bere olerki bikainenetakoak: \"Il pensiero dominante\" (\u00abPentsamendu nagusia\u00bb), \"Amore e morte\" (\u00abMaitasuna eta heriotza\u00bb), \"Consalvo\", \"A se stesso\" (\u00abNire buruari\u00bb). Obra haietan maitasuna agertu zuen gogaitasunari aurre egiteko bide bakar gisa. Poema liriko miresgarriak idatzi zituen: \"Canto notturmo di un pastore errante dell\u00b4Asia\" (1830, \u00abAsiako artzain erratu baten gau kantua\u00bb). Giro abertzaleko poemak ere idatzi zituen.\n1833an Erromara, Florentzia eta, azkenik, Napolira jo zuen, eta bertan idatzi zuen \"Ginestra\" poema luzea (1836, \"Isatsa\"). Napolira aldatu zen, bere osasunak hobera egingo zuelakoan, baina hantxe hil zen handik lau urtera."}
{"id": "273167", "revid": "119347", "url": "https://eu.wikipedia.org/wiki?curid=273167", "title": "I\u00f1aki Ruiz de Egino", "text": "I\u00f1aki Moreno Ruiz de Egino (Donostia, Gipuzkoa, 1953ko maiatzaren 8a) gipuzkoar pintore eta eskultorea da.\nBiografia.\n1968an hasi zen pinturan Jos\u00e9 Ruesga pintore eta grabatzailearen eskutik, eta pintura landu zuen Zaragozako Arte Eskolan. Sari garrantzitsuak eskuratu zituen laster Euskal Herrian zein Euskal Herritik kanpo, eta erakusketa ugaritan parte hartzeko aukera izan zuen. 70. hamarkadan espresionismo abstraktua landu zuen gehienbat, eta lanari ekin zionetik ia urtero erakutsi ditu bere lanak, pinturak zein eskulturak.\nHorrez gain, arteari buruzko lanak idatzi ditu eta arte-kritikan ere aritu da, baita hainbat erakusketatako komisario-lanetan ere. 1987an Donostiako San Telmo Museoan eta Altxerri galerian aurkeztu zuen 1973-1989 atzera begirako erakusketatik abiatuta, azken urteetan erakusketa ugari egin ditu, bakarka zein taldean, besteak beste Salamancan, Logro\u00f1on, Wiesbadenen, Irunen, Lizarran, Segovian, Donostian eta Gasteizen. Azken erakusketei dagokienez, 1999an \"Percepci\u00f3n Activa\" eratu zuen Donostiako Digitex Galerian, eta 2000. urtean 1993tik aurrera egindako olioz osatutako \"Itsasoa\" erakusketa aurkeztu zuen Ordiziako Barrena Kultur Etxeko erakustaretoan, bertan bildutako koadro guztiak itsasoari eskainiz."}
{"id": "273169", "revid": "6327", "url": "https://eu.wikipedia.org/wiki?curid=273169", "title": "I\u00f1aki Ruiz de Eguino", "text": ""}
{"id": "273170", "revid": "512", "url": "https://eu.wikipedia.org/wiki?curid=273170", "title": "Heiner M\u00fcller", "text": "Heiner M\u00fcller (Eppendorf, Saxonia, - Berlin, 1995eko abenduaren 30a) alemaniar antzerkigilea. Bigarren Mundu Gerraren azken egunetan zerbitzu militarra egitera derrigortu zuten eta amerikar soldaduek preso hartu zuten; 1949an itzuli zen Alemaniako Errepublika Demokratikora. 1950eko hamarraldian, liburu-denda batean eta kazetari gisa aritu zen lanean; aldi berean, antzerki-lanak idazten zituen. Estreinatu zen lehenengo lana \"Mundua izutu zuten hamar egun \"(1957) izan zen, arrakasta handia izan zuena. Ondoren \"Nekazariak\" (1961) idatzi zuen, baina debekatu egin zuten errealistegia zelako. \"Eraikuntza\" lana (1965), berriz, Erich Honecker politikariak salatu egin zuen, lan horretan langileei dirua ematen zien funtzionario bat ageri baitzen, lana lehenago amai zezaten. Hala, M\u00fcllerrek erabaki zuen ez zuela arazo gehiago nahi eta antzinako greziar tragedien egokitzapenak egiten hasi zen. Baina 1979an Alemaniari buruzko lanetara itzuli zen, \"Prusiako Grundling Federicoren bizitza\", \"Lessingen ametsa eta oihua\" lanarekin. Alemania Demokratikoa desagertu zenean, M\u00fcllerrek \"Hamlet/Hamlet makina\" (1990) aurkeztu zuen Berlingo Alemaniar Antzokian. \"Berliner Ensemble\" antzerki konpainiako zuzendari izan zen."}
{"id": "273171", "revid": "512", "url": "https://eu.wikipedia.org/wiki?curid=273171", "title": "Francisco Ribalta", "text": "Francisco Ribalta (Solsona, Lleida, 1565eko ekainaren 2a - Valentzia, 1628ko urtarrilaren 12a) kataluniar pintorea izan zen. Caravaggio pintore italiarraren molde errealisten lehen jarraitzaileetako bat izan zen; argi-ilunak lantzeko zuen teknikak eta haren koadroetako \"ilunpe\" efektuak eragin handia izan zuten Espainiako XVII. mendeko pintoreengan. Bartzelonan bizi izan zen gaztetan eta Madrila aldatu zen gero. El Escorialgo pintore manieristekin lan egin zuen hasieran, Navarrete \"Mutua\" pintorearekin bereziki. Molde horretakoa da bere lehen lan ezaguna, \"Kristo gurutzean iltzatua\" (1582). 1598an Valentziara joan eta lantegi bat sortu zuen han Juan de Ribera artzapezpikuak lagunduta. Hurrengo urteetako lanetan ez zuen aparteko obrarik eskaini (1603-1610, Algemes\u00edko elizako erretaulako berrogeita bi erretratuak), baina 1612az geroztik guztiz obra ederrak egin zituen: \"Kristo San Bernardoren besoetan\", \"Porta Caeliko erretaula\", eta \"San Frantzisko Asiskoaren ikuskaria\". Joera errealista, forma indartsuak eta konposizio guztiz soila izan zituen, argi-ilun indartsuekin batera, ezaugarri nagusiak Ribaltaren pinturak. Adituek, Diego Vel\u00e1zquez, Francisco de Zurbar\u00e1n eta Jos\u00e9 de Ribera pintoreen aitzindaritzat jo izan dute Ribalta."}
{"id": "273173", "revid": "1545", "url": "https://eu.wikipedia.org/wiki?curid=273173", "title": "Darryl F. Zanuck", "text": "Darryl Francis Zanuck (Wahoo, Nebraska, 1902ko irailaren 5a - Palm Springs, Kalifornia, 1979ko abenduaren 22a) Estatu Batuetako zinema-produktorea izan zen. Eleberriak eta ipuinak argitaratu zituen zineman hasi aurretik. Gidoigile gisa lan egin zuen Mack Sennett eta Harold Lloydentzat. Gero, \"Warner Bros.\" produkzio-etxean jardun zuen gidoigintzan. 1931n Warnerreko produkzio zuzendari izendatu zuten eta genero beltzean klasiko izatera iritsi ziren film batzuk ekoitzi zituen: \"The Public Enemy,\" \"Little Caesar\". 1935ean sortutako \"20th Century Fox\" produkzio-etxeko lehendakariorde eta produkzio-zuzendari izendatu zuten; hogei urtez lan egin zuen han, produkzio-etxe horren estiloa eta filmen moldea tankeratu zuen eta arrakasta handiko filmak produzitu zituen, horretarako laguntzaile-talde bikain bat eraturik. Hark ekoiztutako filmek gidoien egituraketa bikaina, muntaketaren bizitasuna eta kontaketaren lirikotasuna eta doitasuna dute ezaugarri. Bigarren Mundu Gerraren ondoren dokumental kutsuko \"thriller\" bikainak produzitu zituen. 1953tik aurrera CinemaScope eta De Luxe kolore-baliabidea erabili zuen, telebistaren konkurrentziari aurre egiteko. Azken urteetan arrakasta handiko film batzuk ekoitzi zituen; 1971n erretiratu zen."}
{"id": "273174", "revid": "512", "url": "https://eu.wikipedia.org/wiki?curid=273174", "title": "Antoni Zygmund", "text": "Antoni Zygmund (Varsovia, Polonia, 1900eko abenduaren 25a - Estatu Batuak, 1992ko maiatzaren 30a) poloniar-estatubatuar matematikaria izan zen.\nBiografia.\n1923an Varsoviako Unibertsitatean doktoregoa lortu zuen, eta bertako irakasle izan zen 1930 arte. Ondoren, Vilniusera aldatu, eta poloniar eskolako beste matematikari handi bat ezagutu zuen, S. Marcinkiewicz. Harekin hamar urtez aritu zen lankidetzan, Bigarren Mundu Gerra hasi, eta Marcinkiewicz desagertu zen arte.\nZygmundek Estatu Batuetara alde egitea lortu zuen, eta hango Mount Holyoke Collegen eskolak ematen jardun zuen 1940tik 1945 arte. Ondoren, Pennsylvaniako Unibertsitatean denboraldi labur bat egin ondoren, Chicagora joan zen, eta han egon zen 1980 arte. Gero, bertako irakasle emeritu egin zuten.\nAldagai errealen funtzioei buruz ekarpen erabakigarriak egin zituen, eta alor horretan 1935ean argitaratu zuen trigonometriazko liburua klasiko bihurtu da. A. P. Calder\u00f3n matematikari argentinarrarekin batera Calder\u00f3n-Zygmund teoria garatu zuen, eragile pseudodiferentzial eta deribatu partzialen ekuazioetan garapen eta aplikazio garrantzitsuak izan zituena. Poloniar eskolako beste ordezkari batekin batera (Sacks) funtzio analitikoei buruzko beste liburu klasiko bat idatzi zuen."}
{"id": "273175", "revid": "65203", "url": "https://eu.wikipedia.org/wiki?curid=273175", "title": "Alberto Arbasino", "text": "Alberto Arbasino (Voghera, - ibidem, 2020ko martxoaren 22a) italiar legegizona eta idazlea izan zen.\nBiografia.\nMilanen, Parisen eta Hagan egin zituen zuzenbide ikasketak. Bere lehenengo eleberria, \"Distesa\", 1955ean argitaratu zuen \"Paragone\" aldizkarian. 1956tik aurrera bidaiak egin zituen mundu osoan zehar eta hainbat aldizkaritarako artikuluak egiten hasi zen, hala nola, \"Paragone\", \"L\u2019Illustrazione italiana\", \"Il Mondo\". 1957an Einaudi argitalpenek \"Le Piccole Vacanze\" bilduma argitaratu zioten. 1959an Feltrinelli argitaldariak \"Le Piccole Vacanze\" kontakizuna eta \"L\u00b4Anonimo Lombardo\" eleberria berrargitaratu zituen baina aldaketa batzuekin. Eleberri horretan egilearen obra osoaren proiektua azaltzen da; testua osagai deskribatzailez eta irudizkoez beteta dago. Eleberri-saiakera bat da, eta egitura hori bera egilearen beste lan batzuetan ere aurki daiteke: \"Fratelli d\u2019Italia\" (1963) eta \"Super-Eliogabalo\" (1969) besteak beste. \"La Bella di Lodi\" eleberria da Arbasinoren eleberri tradizional bakarra. Saiakera liburuen artean aipagarriak ditu: \"Certi romanzi\" (1964), \"Grazie per le magnifiche rose\" (1965), \"Off-off\" (1968), eta \"Sessanta Posizioni\" (1971) artikulu bilduma. Idazle postmodernoen eredutzat hartzen da Arbasino."}
{"id": "273176", "revid": "46380", "url": "https://eu.wikipedia.org/wiki?curid=273176", "title": "Martine Aubry", "text": "Martine Aubry (Paris, 1950eko abuztuaren 8a) frantses politikari sozialdemokrata da, Alderdi Sozialistako burua.\n1981ean, Laneko ministroaren kabineteko zuzendaria izan zen, lan-eskubideak berritzeko legeak ikuskatzeko arduraz. 1983an, Gizarte Gaietako ministro zen Pierre B\u00e9r\u00e9govoyren kabineteko buru izan zen. Handik urtebetera, lan-harremanetako zuzendari izendatu zuten. Urte horietan, enpresa-mundua ezagutu zuen, eta Pechiney etxeko zuzendari nagusiaren kargua eskuratu zuen 1989an. Bi urte besterik ez zituen eman kargu horretan, \u00c9dith Cressonek Laneko ministro izendatu zuen arte (1991ko maiatzaren 16an). 1993an, eskuindarren porrotaren ondoren, FACE Baztertzearen Kontra Jarduteko Fundazioa sortu zuen, gizarte-mailen arteko desberdintasunen kontra lan egiteko. 1995ean, Mauroyren zerrendako bigarren aurkeztu zen udal-hauteskundeetan. Lionel Jospin Alderdi Sozialistako buru jarri zenean, bulego nazionalera deitu zuen Aubry. 1997an, Nord departamenduko bosgarren barrutiko diputatu hautatu zuten, baina ordezkoari utzi zion lekua, gobernura itzultzeko. 1997an, Jospinen Gobernuko Lan Ministerioko buru izan zen. 2001ean, Lilleko alkate eta Lilleko Pasteur Institutuko lehendakari izendatu zuten, eta, 2008an, Alderdi Sozialistako idazkari nagusi. 2012ko hausteskundeei begira, Fran\u00e7ois Hollanderi eman zion babes osoa."}
{"id": "273177", "revid": "46380", "url": "https://eu.wikipedia.org/wiki?curid=273177", "title": "Alain Decaux", "text": "Alain Decaux (Lille, Frantzia, 1925eko uztailaren 23a - Paris, ) historialaria eta frantsesezko idazlea izan zen.\nBizitza.\nZuzenbide-ikasketak egin ondoren, kazetaritzan hasi zen lanean. \"L'Histoire pour tous\" aldizkaria sortu zuen, \"Historia Magazine\" aldizkariko zuzendari izan zen eta \"Nouvelles litt\u00e9raires\" eta \"Figaro litt\u00e9raire\" aldizkarietako lankide. Gero, irratian hasi zen: 1951n, \"La Tribune de l'histoire\" sortu zuen, Andr\u00e9 Castelotekin eta Jean-Fran\u00e7ois Chiappekin. Telebistan ere egin zituen zenbait saio: \"La cam\u00e9ra explore le temps\", \"Alain Decaux raconte\", \"Le dossier d'Alain Decaux\" eta \"Alain Decaux face \u00e0 l'histoire\".\nHainbat liburu idatzi ditu: besteak beste, \"Louis XVII\" (1947), \"La conspiration du g\u00e9n\u00e9ral Malet\" (1952), \"La belle histoire de Versailles\" (1954), \"Les grands myst\u00e8res du pass\u00e9\" (1964), \"Histoire des Fran\u00e7aises\" (1972), \"Victor Hugo\" (1984), \"Les assassins\" (1986), \"Morts pour Vichy\" (2000), \"Chantilly et Noyon dans l'histoire\" (2001), \"Tous les personnages sont vrais\" (2005), \"Le Duc d'Aumale\" (2006), \"La R\u00e9volution de la Croix: N\u00e9ron et les chr\u00e9tiens\" (2007), \"Coup d'\u00c9tat \u00e0 l'\u00c9lys\u00e9e\" (2008) eta \"Dictionnaire amoureux de Alexandre Dumas\" (2010).\n1980an, Frantziako Akademiako kide hautatu zuten. 1999an, frankofoniako Alain Decaux Literatura Sariketa antolatu zuen Lilleko Fundazioak, idazle frankofono berriak saritzeko eta sari horien babesle da Alain Decaux 2003az geroztik."}
{"id": "273178", "revid": "336", "url": "https://eu.wikipedia.org/wiki?curid=273178", "title": "Arthur Erickson", "text": "Arthur Charles Erickson (Vancouver, Columbia Britainiarra, 1924ko ekainaren 14a - \"ib.\", 2009ko maiatzaren 20a) kanadar arkitektoa izan zen.\nEricksonen lanen ezaugarri nagusia eraikinen eta ingurunearen arteko harmonia paregabea da. Diseinu gehienak Vancouver inguruetan egin zituen, eta Kanada mendebaldeko tradizio ingelesa, amerikar indiarra eta japoniarra bateratu zituen. Azpimarratzeko lana du, besteak beste, Simon Fraser Unibertsitatearen diseinua, 1960ko hamarraldian egina. Vancouver gaineko mendi batean dago, eta molde geometriko soilak erabili zituen Ericksonek lan hartan, japoniar diseinuetakoen tankerakoak, baina Kanada Mendebaldeko mendiak gogorazten dituzten kolore eta moldeekin bateraturik. Hormigoia, beira eta zura erabili zituen, eta eraikinen egiturak izadiko osagaiekin elkartu zituen sarritan. 1969an, Lethbridgeko Unibertsitateko (Alberta) eraikin nagusia diseinatu zuen, eta, 1970eko hamarraldiaren amaieran, Vancouver hiriguneko gobernuaren egoitza, ur-jauziez, lorategiez eta parkeez hornitua. Aurreko lanez gainera, aipagarriak dira Tacomako Beira Museoa (2002) eta Washington D.C.ko Kanadaren enbaxada (1989), zeinean agertzen baitira egitura erraldoi zabal batean bildurik oinarrizko formez osaturiko sail konplexuak."}
{"id": "273179", "revid": "512", "url": "https://eu.wikipedia.org/wiki?curid=273179", "title": "Thomas Lodge", "text": "Thomas Lodge (West Ham, Essex, 1558 - Londres, 1625) Ingalaterrako poeta, eleberrigilea, antzerkigilea eta saiakeragilea izan zen.\nBiografia.\nArte-ikasketak egin zituen Oxforden; 1580an \"A Defense of Poetry, Music and Stageplays\" (\"Poesiaren, musikaren eta antzerki obren alde\") izeneko kritika-obra plazaratu zuen. Abenturazalea zen eta Clarke kapitainak Kanarietara eta Azoreetako Terceira uhartera eginiko espedizio batean parte hartu zuen. Bidaldi hartan idatzi zuen \"Rosalynde\", gorteko bizimodu artifizialaren aldean, naturaren araberako bizimoduaren aldeko kantua egiten duen eleberria (1580). Shakespearek nobela hartatik hartu zuen \"As You Like it\" (1599, \"Nahi duzun bezala\") antzerki-obraren gaia. Beste bidaia bat egin zuen Brasil eta Magallanes itsasarte aldera, eta \"Scillaes Metamorphosis \"(1589, \"Scillaren metamorfosia\") eta \"A Margarite of America\" (1596, \"Ameriketako margarita\") bertso-nobelak idatzi zituen bidaia haietan. Londresa itzuli eta antzerki munduan murgildu zen, Robert Greenerekin batean: \"A Looking Glasse for London and England\" (1954, \"Londres eta Ingalaterrarako ispilua\"). Katoliko bihurtu zen emakume katoliko batekin ezkontzeko, eta didaktika- eta moral-obrak idatzi zituen azken urteetan."}
{"id": "273180", "revid": "512", "url": "https://eu.wikipedia.org/wiki?curid=273180", "title": "Arnaud I.a Maitia", "text": "(\"Maitia\" izenez ezaguna) Zuberotar elizgizona (Maule, 1559 - Oloroe, 1623). Zuberoako eta Biarnoko kontrarreformaren aitzindari nagusietako bat izan zen.\nEtxe oneko semea zen eta 1585ean apaiz egin eta Urdi\u00f1arbeko parrokiara bidali zuten. Bertako monasterioa izan zuen meneko eta han eginiko irabaziei esker eraiki zuen geroago Mauleko jauregia. Ondoren Oloroeko katedraleko kalonje eta bikario nagusi izan zen (1595) eta gatazka latzak izan zituen protestanteekin. 1598an egin zuten Oloroeko apezpiku eta, Henrike III.a Nafarroakoak eta IV.a Frantziakoak gurtza katolikoaren alde bideraturiko neurriez baliaturik kalbinismoaren aurkako borrokari ekin zion, frantziskotarren eta jesuiten laguntzaz. Hamar urtean aurrerapen handia egin zuen katolikotasunak Zuberoan eta Biarnon, eta jauregi bat eraikiarazi zuen Maitiak Mauleko hirian.\nHenrike IV.a Frantziako erregea hil zelarik (1610), protestanteak jazarri zitzaizkion eta Parisa jo behar izan zuen, egoera baretu arte. Hurrengo errege Luis XIII.ak katolikoen aldeko neurriak hartu zituen eta Oloroera itzuli zen Maitia. Iloba Arnaud II.a Maitiak (Oloroeko apezpikua 1623-1646 urteetan) eman zion segida haren lanari."}
{"id": "273182", "revid": "336", "url": "https://eu.wikipedia.org/wiki?curid=273182", "title": "Luigi Nono", "text": "Luigi Nono (Venezia, Italia, 1924 - 1990) musikagilea izan zen. Musika elektronikoko, aleatorioko eta serialeko konpositore nagusia izan zen Italian. Nonoren lan askotan gizarte-kezkak eta politika-auziak biziki islatzen dira.\nBizitza.\nVeneziako kontserbatorioan egin zituen musika-ikasketak G.F. Malipierorekin, B. Maderna abangoardiako musikagilearekin eta H. Scherchen zuzendari famatuarekin osatu zituen. Europako eta Ameriketako musika-eskola askotako irakaslea izan zen. Ahotserako idatzi zituen lanek garrantzi handia izan zuten haren belaunaldiko musikaren barruan, eta azken aldian serialismoa baztertu eta bitarteko elektroakustikoetara jo zuen.\nLan aipagarriak ditu, besteak beste: \"Polifonica-monodia-ritmica\" (1951); \"Epitaffo per Federico Garc\u00eda Lorca \"(1952); \"II canto sospeso\" (1959); \"Intolleranza\" (1960); \"Bizitza eta maitasun kantuak\" (1962); \"La fabrica illuminata\" (1965); \"Gogora ezazu Auschwitzen egin zizutena\" (1965); \"Per Bastiana Tai-yang Cheng\" (\"Bastianarengatik eguzkia sortzen da\", 1967); \"Contrappunto dialettico alla mente\" (1968, \"Adimenaren kontrapuntu dialektikoa\"); \"Eta orduan ulertu zuen\" (1970); \"Al gran sole carico d\u00b4amore\" (1972-1975, \"Maitasunez beteriko eguzkipean\") opera."}
{"id": "273183", "revid": "336", "url": "https://eu.wikipedia.org/wiki?curid=273183", "title": "Totalitarismo", "text": "Totalitarismoa politika eta gobernu-sistema da, giza eta gizarteko aspektu guztiak finkatzen dituen ideologia total batean oinarriturik dagoena, eta pertsona eta erakunde guztiak ideologia horren mesedetara jartzea helburu duena.\nDiktadura eta despotismoaz haratago, estatu totalitarioek helburu jakin bat izaten dute, industrializazioa edo beste herri bat menderatzea, adibidez, eta estatuaren baliabide guztiak horren mende jartzen dituzte; legezko erakunde politiko guztiak desagertarazi eta guztiz berriak diren beste batzuk ezartzen dituzte, eta ohitura politiko eta judizial guztiak baztertzen dituzte. Hasieran, herritarren partaidetza bultzatzen da, eta geroago nahitaez eskatzen da. Indarkeria eta giza eskubideen urraketa estatuaren helburua lortzearren justifikatzen dira. Horretarako, polizia lege eta arauetatik kanpo aritzen da. Bestalde, legegintzaren ardura pertsona bakar batean biltzen da. Figura horien boterea esparru guztietara hedatzen da, bereziki propagandaren eta liderraren kultura.\nEstatu totalitarioen adibideak izan dira Alemania Nazia (1933-1945 bitartean) eta Sobietar Batasuna, Iosif Stalinen mende (1924-1953 bitartean), biak alderdi bakarrean eta lider karismatiko batean oinarriturik. Bi kasuetan estatuak herriaren erabateko babesa eskuratu zuen bere buruzagiaren bitartez. Baina babes hura ez zen besterik gabe gertatu, komunikabideen eta garraio sistema berrien bultzadaren eraginari esker baizik."}
{"id": "273184", "revid": "65203", "url": "https://eu.wikipedia.org/wiki?curid=273184", "title": "Sidney Altman", "text": "Sidney Altman (Montreal, Quebec, 1939ko maiatzaren 7a - Rockleigh, New Jersey, 2022ko apirilaren 5a) kanadar biologo molekularra izan zen. Kimikako Nobel saria jaso zuen 1989an Thomas Cechekin batera.\nLana.\nAltmanek XX. mendearen hasierako dogma zientifiko bat hankaz gora bota zuten aurkikuntza egin zuten: jarduera entzimatikoa ez dagokie soilik proteinei, informazio genetikoaren eramaile pasibotzat jotzen zen RNAk ere entzima gisa funtziona baitezake. Aurkikuntza horrek eremu berriak zabaldu zizkion ikerketari, eta zelularen funtzionamenduaren eta bizitzaren hasieraren inguruko teoria zaharrak berrikusi beharra ekarri zuen.\n1978an, Altmanek eta bere taldekoek osagai proteiko batez eta RNAz osaturiko P. erribonukleasa bakterianoari RNA kenduz gero bere gaitasun katalitikoa galtzen zuela aurkitu zuten, eta 1983an, berriz, baldintza jakin batzuetan RNA, bera bakarrik, funtzio katalitikoa betetzeko gai zela. Harrezkero, erreakzio katalitiko garrantzitsuetan parte hartzen duten RNAren 100 molekula inguru aurkitu dituzte zientzialariek, eta \"erribozima\" izena eman zaie. Erribozimak aurkitu zirenetik hau argitu nahi da: molekula horiek izan ote ziren lur gainean bizitza ahalbidetu zutenak, informazio genetikoa gordetzeaz gainera erreakzio kimikoak eragiten baitituzte."}
{"id": "273185", "revid": "58701", "url": "https://eu.wikipedia.org/wiki?curid=273185", "title": "Helder C\u00e2mara", "text": "Helder C\u00e2mara (Fortaleza, 1909ko otsailaren 7a - Recife, 1999ko abuztuaren 27a) brasildar erlijio-gizona izan zen. Bere herriko desberdintasun sozialak eta herritar askoren miseria salatzen nabarmendu zen. \"Faveletako gotzaina\" eta \"Gotzain gorria\" goitizenak jarri zizkioten, auzo pobreenetako herritarren alde egindako lanagatik.\nBizitza.\nCear\u00e1ko seminarioan ikasi zuen eta 1931n apaiztu zen. Hezkuntzaren planifikazioaz arduratu eta bere estatuko politikagintzan murgildu zen. Hasieran mugimendu integristaren inguruetan ibili zen, 1940 aldera ikuspegiz eta joeraz aldatzen hasi zen arte, brasildar askoren bizimodu pobre eta larriaz oharturik. Vatikanoko II. Kontzilioan (1962-1964) buru-belarri parte hartu zuen eta 1968an Ekimena, Bakea eta Justizia erakundea sortu zuen. 1970ean Martin Luther King Bakearen saria jaso zuen. Aldi berean, Brasilgo gobernuak galarazi egin zion hedabideetan adierazpenak egitea (traizio-delitua egotziz), diktadura militarraren aurka eta brasildar pobreenen alde erakutsitako jarreragatik. Mehatxu ugari egin zizkioten talde paramilitarrek, eta atentatu bat baino gehiago jasan zuen. Bakearen Nobel Sarirako lau aldiz izendatu zuten, eta hemeretzi unibertsitatetako honoris causa doktore izan zen."}
{"id": "273186", "revid": "336", "url": "https://eu.wikipedia.org/wiki?curid=273186", "title": "Mike Leigh", "text": "Mike Leigh (Salford, Lancashire, Ingalaterra, 1943ko otsailaren 20a) zinema-, antzerki- eta telebista-zuzendaria da. Ospetsua da antzezleak prestatzeko duen metodoagatik. \"The Box Play\" (1965) lehen antzezlanerako, antzezleei utzi zien azken gidoiaren elkarrizketak sortzen. Hurrengo lanetan ere, antzezleek denbora luzea igarotzen zuten Leighekin pertsonaiak zehazten. Zuzendariaren eta antzezleen arteko lan horretatik sortu ohi zen behin betiko gidoia.\n1971n egin zuen debuta zineman, antzerki-lanetako bat zinemarako egokitu zuenean: \"Bleak Moments\" (1971). Film horrek Chicago eta Locarnoko zinemaldietako sariak irabazi zituen arren, Leighek albora utzi zinema, eta telebistarako lan egiten hasi zen: \"Hard Labour\" (1973), \"Abigail\u00b4s Party\" (1977), \"Grown-Ups\" (1980), \"Home Sweet Home\" (1982) eta \"Meantime\" (1983), besteak beste. Antzezlanak ere zuzendu zituen: \"Babies Grow Old\" (1974), \"Goose-Pimples\" (1981) eta \"Smelling a Rat\" (1988). Azken urte horretan itzuli zen zinemara, eta Nazioarteko Kritika Saria irabazi zuen Veneziako Zinemaldian \"High Hopes\" (1988) filmarekin.\nHarrezkero, sari ugari irabazitako filmak egin ditu, horien artean, \"Life is Sweet\" (1990), \"Naked\" (1993), \"Secrets &amp; Lies\" (1996), \"Topsy-Turvy\" (1999), \"All or Nothing\" (2002), \"Happy-Go-Lucky\" (2008) eta \"Another Year\" (2010)."}
{"id": "273188", "revid": "512", "url": "https://eu.wikipedia.org/wiki?curid=273188", "title": "Nusrat Fateh Ali Khan", "text": "Nusrat Fateh Ali Khan (; ; Faisalabad, Pakistan, 1948ko urriaren 13 - Londres, 1997ko abuztuaren 16) jatorri sufiko kantari pakistandarra izan zen. \"Qawwali\" kantu erlijiosoaren Asiako interprete onenaren ospea du; kantu-mota hori musikazko trantzearen eta estasiaren bidez ezagutzara iristeko bidea da.\nLaurogeiko hamarkadan, Europan eta Estatu Batuetan zehar kontzertuak ematen hasi zen. Frantzian izan zuen arrakastarik handiena, eta \"Ocora\" diskoetxeak haren kontzertu batzuk argitaratu zituen, giro modernoetan arrakasta handia izan zutenak. Peter Gabrielek lehen WOMAD jaialdietarako kontratatu zuen, eta Londrestik mundu osora hedatu zen haren ospea; 1990ean Nusrat Fatehren lan berri bat ekoitz zezan proposatu zion Peter Gabrielek Michael Brok kanadar abangoardistari bere \"Real World\" diskoetxean. \"Mustt Mustt\" izan zen elkarlan horren emaitza, ohiturazko \"qawwali\" sufia teknologia aurreratuenarekin eta diskotekako erritmoekin nahasten dituena. Arrakasta are handiagoa izan zuen Massive Attack taldeak gai hori trip-hoparekin nahasi zuenean. 1996an, beste disko arrakastatsu bat egin zuen Michael Brook ekoizlearekin, \"Night song\", tradizioa eta teknoa biltzen dituena. Haren musika mendebaldeko film askoren soinu-bandetan erabili da."}
{"id": "273189", "revid": "119220", "url": "https://eu.wikipedia.org/wiki?curid=273189", "title": "Rafael Caldera", "text": "Rafael Antonio Caldera Rodr\u00edguez (San Felipe, 1916ko urtarrilaren 24a - Caracas, 2009ko abenduaren 24a) venezuelar politikari, abokatu eta idazlea izan zen. Errepublikako presidente birritan izan zen: 1969tik 1974ra eta 1994tik 1999ra.\nBizitza.\n1936an Ikasleen Batasun Nazionala (UNE), Venezuelako mugimendu sozial-kristauaren lehen talde egituratua, sortu zuen. 1941ean, diputatu hautatu zuten Yaracuy estatuan. Diputatuen Ganberaren presidente izan zen. 1947an aurkeztu zen lehenbizikoz Venezuelako lehendakaritzarako hautagai, hogeita bat urte zituela. Acci\u00f3n Democr\u00e1tica alderdiko (AD) R\u00f3mulo Gallegosek irabazi zituen hauteskunde haiek. Presidentegai izan zen 1958an eta 1963an ere, COPEI alderdiko idazkari nagusi zela, eta 1968an eskuratu zuen lehenbizikoz Venezuelako goi-agintaritza. 1974 arte egon zen karguan.\n1983an, berriz aurkeztu zen, eta Jaime Lusinchik irabazi zion. 1992ko krisialdi politikoan, oposizioburu bihurtu zen. Hurrengo urtean jausi zen Carlos Andr\u00e9s P\u00e9rez presidentearen gobernua, eta Calderak berriz aurkeztu zuen bere burua lehendakari izateko. Ez zuen, ordea, COPEIko hautagaia aukeratzeko barne-lehian parte hartu nahi izan, eta bota egin zuten alderditik. Convergencia Nacional koalizioaren babesarekin eskuratu zuen, bigarrengoz, Venezuelako lehendakaritza 1993ko abenduaren 5eko hauteskundeetan."}
{"id": "273191", "revid": "512", "url": "https://eu.wikipedia.org/wiki?curid=273191", "title": "Joseph Kosuth", "text": "Joseph Kosuth (Toledo, Ohio, AEB, 1945eko urtarrilaren 31) estatubatuar artista da. Arte kontzeptualaren sortzaile eta teorialarietako bat da.\nBiografia.\n1964tik 1966ra, arte-ikasketak egin zituen Clevelanden eta New Yorken, eta, 1970-1971n, filosofia- eta antropologia-ikasketak, New Yorken.\nKosuthek bere ondorio logikoetara eraman zuen artea minimalismoaren ondoren, objektuaz haratago, hizkuntzaren, ezagutzaren eta ideiaren alorrean. Artearen forma tradizionalak ukatu zituen, eta idatzizko hitzetan oinarritu zituen bere esperientziak. 1965ean, \"One and Three Chairs\" aurkeztu zuen: aulki bat, haren argazkia eta aulkiaren definizioa (hiztegi batetik aterea), halako progresio logikoa eginez errealetik idealera edo kontzeptualera. 1969ko \"Art after Philosophy\" du manifestu nagusia, bere obraren oinarri teorikoa azaltzen duena. Kosuth esanahiaren mekanikez kezkatu zen, eta horrek, objektuen kasuan, adimeneko kontzeptuari ikusmenekoa lotzea zekarren. Prozesu horretako hurrengo urratsa irudiak (benetakoak edo horien argazkiak) kentzea izan zen, soilik hiztegiko definizioa ager zedin.\nBakarkako lehen erakusketa Pasadena Art Museumen egin zuen 1969an, eta Leo Castelli galerian gero, 1971n. Eskolak eman ditu New Yorkeko School of Visual Artsen eta Stuttugarteko Akademie del Bildenden Kunsten, eta hainbat sari jaso ditu."}
{"id": "273193", "revid": "512", "url": "https://eu.wikipedia.org/wiki?curid=273193", "title": "Zbigniew Herbert", "text": "Zbigniew Herbert (Lw\u00f3w, Polonia, gaur egun Lviv, Ukraina, 1924ko urriaren 29a - Varsovia, Polonia, 1998ko uztailaren 28a ) polonierazko poeta, saiakeragile eta antzerkigilea izan zen. Poloniako XX. mendeko poeta handienetako bat izan zen.\nBiografia.\nFilologia ikasketak egin zituen Krakovian, Torunen eta Varsovian. Gudaroste Gorria Lviven sartu zenean, Krakoviara joan zen ihesi, eta Barne Gudarosteak komunismoaren aurkako erresistentzia talde nagusiak antolatutako higikunde ezkutukoari lotu zitzaion.\n1950ean argitaratu zituen bere lehenengo poemak, \"Dzis i Jutro\" aldizkarian. Stalinen garaian herriaren eta sozialismoaren etsai izendatu zuten. Stalinen krimenen kondenaren ondoren, bere literatura lanari lotu zitzaion berriro, \"Tworczosc\" eta \"Poezja\" aldizkarietako zuzendari gisa lehenbizi, eta europar literatura irakasle gisa 1970etik aurrera, Kaliforniako unibertsitateetan.\nPoloniara itzuli zenean, 1981ean, eta gerra legea aldarrikatu zenean, \"Zapis\" isilpeko aldizkariaren idazle nagusietako bat izan zen. Haren poesia kezka moralez beteak eta diktaduraren aurka izan zuen jarrerak eragin handia izan zuten Poloniako intelektualengan 1989an komunismoa erori bitartean.\nAzkeneko urteetan antikomunista erradikala bihurtu zen eta kontuak eskatu zien erregimen komunistako buruzagiei."}
{"id": "273194", "revid": "448", "url": "https://eu.wikipedia.org/wiki?curid=273194", "title": "Thomas Woodrow Wilson", "text": ""}
{"id": "273195", "revid": "336", "url": "https://eu.wikipedia.org/wiki?curid=273195", "title": "Boeing", "text": "Boeing munduko merkataritzako hegazkinen fabrikatzailerik handiena da. Estatubatuarra da, eta hegazkin militarrak, helikopteroak eta espazio-ontziak ere egiten ditu. 1916an William Boeingek Pacific Aero Products konpainia sortu zuen, gero \"Boeing\" izena hartuko zuena. Lehenengo arrakasta 1924an estatubatuar armadarako egindako M-15 biplanoarekin lortu zuen, eta urtebete geroago, herrialde hartako posta-zerbitzu federala egingo zuten hegazkinekin. 1928an United Aircraft and Transport Corporation industria-taldea sortu zuen; bertan biltzen ziren enpresa aeronautiko garrantzitsuenak eta United Airlines aire-konpainia. Ondoren, posta-garraiorako hegazkin iraultzaile bat asmatzeaz gainera, 1933an Boeing 247a aurkeztu zuen, 10 bidaiarirentzako hegazkin berritzailea. Garraiorako ur-hegazkinak ere egin zituen. Bigarren Mundu Gerran, inoiz izan ziren bonbaketaririk handienak egiten hasi zen, eta bereak ziren Japonian bonba atomikoak jaurti zituztenak. Gerra amaieran, ozeanoak zeharka ditzakeen hegazkinaren aurrekoa izan zena diseinatu zuen. Harrezkero fabrikatu dituen merkataritza, garraio eta bidaiarien hegazkin guztiak berritzaileak eta bere alorrean lehenak izan dira."}
{"id": "273196", "revid": "58701", "url": "https://eu.wikipedia.org/wiki?curid=273196", "title": "Xos\u00e9 Filgueira Valverde", "text": "Xos\u00e9 Filgueira Valverde (1906ko urriaren 28a, Pontevedra - 1996ko irailaren 13a, Pontevedra) galiziar idazle eta historialari bat izan zen. Zuzenbideko eta filosofia eta letretako doktoregoa lortu ondoren, irakasle-lanetan hasi zen (1927) Pontevedrako institutuan. 1923an Estudos Galegos mintegia sortu zuen, eta 1927an Pontevedrako museoa. Galiziako Errege Akademiako eta Historiaren Errege Akademiako kide izan zen. Galiziako Autonomia Erkidegoko lehen gobernuan, Kultura sailburu izan zen (1982-1983). Historialari bezala \"Pontevedreses Universales\", \"La bas\u00edlica de Santa Mar\u00eda la Mayor de Pontevedra\" (1991) eta \"Historias de Compostela\" (1970) lanak argitaratu zituen. Arkeologian ere hainbat lan egin zituen \"(Materiales para la Carta Arqueol\u00f3gica de la Provincia de Pontevedra\"). Literaturari dagokionez, Alfontso X.a Jakitunaren kantigei buruzko lanak eta trobadore galaikoportugesei buruzko lanak egin ditu: \"Sobre l\u00edrica gallega medieval y sus perduraciones\" (1977), \"Fray Mart\u00edn Sarmiento\" (1981 eta 1994), \"Con Rosal\u00eda de Castro no seu fogar\" (1974), \"Castelao na lembranza\" (1987). Aipagarria da etnografian egin duen lana ere: \"La artesan\u00eda en Galicia\" (1953), \"Los canteros gallegos\" (1976), \"Cruceiro\" (1976) eta \"Adral\" (1979-1987)."}
{"id": "273198", "revid": "6327", "url": "https://eu.wikipedia.org/wiki?curid=273198", "title": "Xos\u00e9 Fernando Filgueira Valverde", "text": ""}
{"id": "273199", "revid": "336", "url": "https://eu.wikipedia.org/wiki?curid=273199", "title": "Ibn Taymiyah", "text": "Taqi ad-Din Ahmad ibn Taymiyyah, izen osoa Taq\u012b ad-D\u012bn Abu 'l-\u02bfAbb\u0101s A\u1e25mad ibn \u02bfAbd al-\u1e24al\u012bm ibn \u02bfAbd as-Sal\u0101m Ibn Taymiya al-\u1e24arr\u0101n\u012b (arabieraz \u062a\u0642\u064a \u0627\u0644\u062f\u064a\u0646 \u0623\u0628\u0648 \u0627\u0644\u0639\u0628\u0627\u0633 \u0623\u062d\u0645\u062f \u0628\u0646 \u0639\u0628\u062f \u0627\u0644\u0633\u0644\u0627\u0645 \u0628\u0646 \u0639\u0628\u062f \u0627\u0644\u0644\u0647 \u0627\u0628\u0646 \u062a\u064a\u0645\u064a\u0629 \u0627\u0644\u062d\u0631\u0627\u0646\u064a\u200e) (Harran, Mesopotamia, egungo Turkia, 1263ko urtarrilaren 22a - Damasko, Mamelukoen Inperioa, 1328ko irailaren 26a) arabiar teologo musulmana izan zen.\nBiografia.\nKoranaren eta sunnaren tradiziora itzultzea aldarrikatu zuen beti. Islameko mugimendu tradizionalak aitzindari eta maisutzat aitortu zuen XVIII. mendetik aurrera.\n1268an Damaskoko hirira jo zuen, mongoliarren erasoetatik babesteko, eta han egon zen ikasle eta, geroago, irakasle. Tirabira handiak izan zituen Damaskoko agintariekin, eta mongoliarren aurkako borroka gidatu zuen 1299tik 1303ra bitarteko urteetan. Alexandriara jo zuen 1309. urtean, eta Egipto aldeko politika-arazoez arduratu zen, 1313. urtean mongoliarren erasopean zegoen Damaskora itzuli zen arte. Zailtasun handiak izan zituen hiri hartan, bere erlijio ideiengatik, eta kartzelan ere eduki zuten hainbat alditan.\nLiburu asko idatzi zuen Ibn Tayniyahek, islamaren eta lege-iturrien ikuspegitik betiere. Obra nagusiak: \"Minhaj as-sunnah\" (\"Tradizioaren bidea\") eta \"As-Siya-sat ash-shar\u00b4iyah\" (\"Politika Juridikoaren tratatua\").\nIbn Taymiyahek aurkari asko izan zuen bere garaian, baina berebiziko eragina izan dute bere ideiek azken bi mendeotako islamiarren artean (1792. urtean hil zen Abd al-Wahhaben ondoko wahhabita integristen artean bereziki)."}
{"id": "273200", "revid": "336", "url": "https://eu.wikipedia.org/wiki?curid=273200", "title": "Joshua Nkomo", "text": "Joshua Mqabuko Nyongolo Nkomo (Bukalanga edo Bulilima, Hego Rhodesia, 1917ko ekainaren 19a - Harare, 1999ko uztailaren 1a) Zimbabweko politikaria izan zen. 1945etik 1950era burdinbideetako langileen sindikatuko idazkari nagusi izan zen. 1957an ANCeko (Afrikako Kongresu Nazionala) lehendakari izendatu zuten. 1961ean ZAPU sortu zuen (Zimbabweko Afrikar Herriaren Batasuna), beltz abertzaleak biltzen zituen erakundea. 1962an Rhodesiako gobernuak ZAPU debekatu eta Nkomo atxilotu zuen; 1964an Mozambiketik hurbil zegoen presondegi batera eraman zuten. 1971ean NBEko Segurtasun Erakundeak Rhodesiako gobernuari Nkomo aska zezala eskatu izanagatik, preso jarraitu zuen 1974 arte. 1977an Fronte Abertzalea izeneko erakunde armatuko lehendakaria izan zen Robert Mugaberekin batera. 1980ean hauteskundeak egin ziren eta Nkomoren alderdiak jarleku gutxi batzuk besterik ez zituen eskuratu Legebiltzarrerako. Mugabek, berriz, gehiengoa eskuratu zuen. Mugabe gobernuburu berriak Nkomo izendatu zuen Barne Arazoetako ministro; 1982an gobernutik bota zuen azpilanetan ari zela salaturik. 1987an Mugabek eta Nkomok hitzarmen bat sinatu zuten eta Nkomo ministro izendatu zuen berriro ere. 1994an presidenteorde kargua izan zuen."}
{"id": "273201", "revid": "512", "url": "https://eu.wikipedia.org/wiki?curid=273201", "title": "Ra\u00fal Silva Henr\u00edquez", "text": "Ra\u00fal Silva Henr\u00edquez (Talca, Txile, 1907ko irailaren 7a - Santiago, Txile, 1999ko apirilaren 9a) txiletar kardinala izan zen.\nBiografia.\nLehen ikasketak sorterrian eta Santiagon egin zituen. 1924tik 1928ra, Zuzenbideko ikasketak egin zituen Txileko Unibertsitate Katolikoan, eta 1929an eskuratu zuen abokatu-titulua. Honoris causa doktorea da Txileko Unibertsitate Katolikoan, Yoma Collegen, Georgetownen eta Notre Damen.\n1930ean, Salestarren kongregazioan sartu zen. 1934an, Italiara abiatu zen ikasketak osatzera, eta handik lau urtera ordenatu zen apaiz. Urte hartan bertan itzuli zen Txilera. Harrezkero, Teologiako irakasle gisa lan egin zuen, \"Rumbos\" (1948) aldizkaria sortu zuen, Migrazioen Institutu Katolikoa (INCAMI) antolatu zuen (1954), eta Nazioarteko Caritasen Txileko ardura hartu zuen (1956).\n1959an, gotzain izendatu zuten, eta, 1961ean, artzapezpiku. 1962an, kardinal-maila eskuratu zuen, eta Vatikanoko II. Kontzilioan eta Latinoamerikako Eliz Bileretan parte hartu zuen, besteak beste. Garrantzizko lana egin zuen Augusto Pinocheten gobernuaren eta oposizioaren arteko elkarrizketetan. Besteak beste, Bakearen Aldeko Batzordea (1974) eta Kristau Humanismoaren Akademia (1975) sortu zituen.\n1983an, bertan behera utzi zuen artzapezpiku-kargua. Hainbat sari eman zizkioten bai berari, Nazio Batuen Giza Eskubideen 1978ko Saria, esaterako, bai hark sortutako zenbait erakunderi, hala nola 1986ko Adiskidetasunaren Asturiasko Printzea saria Vicar\u00eda de la Solidaridad erakundeari, Pinocheten agintaldiko giza eskubideen defendatzaile nagusiari."}
{"id": "273202", "revid": "28807", "url": "https://eu.wikipedia.org/wiki?curid=273202", "title": "Raul Silva Henriquez", "text": ""}
{"id": "273203", "revid": "59723", "url": "https://eu.wikipedia.org/wiki?curid=273203", "title": "Commedia dell'arte", "text": " XV. mende bukaeran Italian sortu, Europan barrena zabaldu eta gaur egun arte berebiziko eragina duen antzerki-moldea da.\nBat-batekotasunean oinarritzen da, maskara edo karatosak erabiltzen dira eta pantomimak, dantzak eta akrobaziak osatzen dute. Horrez gainera, giza bizioren edo barregarriren bat irudikatzen duten pertsonaiak sortu ditu, janzkera eta ibilera bereziez hornituak: \"Arlecchino\" (Arlekina, bufoi lotsagabe eta alferra jatorriz, zerbitzari gaixo eta sentibera azkenik), \"Pedrolino\" (\"Pierrot\" Frantzian, pertsonaia komikoa), \"Scaramuccia\" (\"Scaramouche\" Frantzian, komedia-antzezleen printzea, goitik behera beltzez jantzia), \"Pantalone\" (\"Pantalon\" Frantzian, agure likits eta zikoitza, gazteen irrigarri), \"Il Dottore\" (Doktorea, \"Tartaglia\" edo Totelaren aurrekoa), \"Capitan\" (Kapitaina, beti erronkan diharduen harroputza), \"Pulcinella\" (Politxinela).\nItaliako komediak eragin berezia izan zuen Frantzian XVI. mendetik aurrera (Moli\u00e8re, Com\u00e9die Fran\u00e7aise). Garai modernoagoetan, hainbat pailazok, Grock eta Fratellinitarrek esaterako, Charlie Chaplinek, eta hainbat music-halleko artistek \"Commedia dell'arte\"k plazaraturiko pantomima-teknikak erabili dituzte."}
{"id": "273204", "revid": "512", "url": "https://eu.wikipedia.org/wiki?curid=273204", "title": "\u00c1ngel De la Hoz", "text": "\u00c1ngel De la Hoz Escalera (Donostia, 1946) gipuzkoar arkitektoa da.\nBiografia.\n1972an Nafarroako Unibertsitatean arkitekturan lizentziatu zen, eta urbanismoan espezializatu zen. Urte horretan bertan, Estudio Seis arkitektura-taldearen baitan hasi zen lanean. Lan horretan hainbat proiektu egin zuen, batez ere, Debagoiena bailaran. 1976an bere kabuz hasi zen Donostian lanean. Euskal Autonomia Erkidegoko Administrazioarentzat hornigai-eraikuntzen proiektuak egin ditu. Horrekin batera, \"El Croquis\", \"Tecnolog\u00eda y Arquitectura\" edota \"A+T\" bezalako aldizkari espezializatuetan artikuluak eman ditu argitara. Parte-hartze zuzena izan du liburu hauetan: \"50 a\u00f1os de arquitectura en Euskadi\", \"El Palacio K.M. Kulturunea\" edota \"Gu\u00eda de arquitectura de Gipuzkoa\". Urbanismoko irakaslea izan da Donostiako Arkitektura Eskolan, 1984 eta 1986 urteen artean, eta hitzaldiak eman ditu hainbat arkitektura-eskola eta ikastetxetan. Proiektu hauek eskuratu ditu, hainbat lehiaketatan: Hondarribiko Hondartza Kiroldegia, Donostiako Justizia Jauregia eta Irungo Justizia Jauregiak eta Donostiako San Telmo museoaren berritzea, besteak beste. 1990ean Donostiako Kursaal Kongresu eta Auditorio Jauregirako Nazioarteko Lehiaketan epaimahaikide izan zen. Irungo Zaisa dorrea (2009) bere lana da."}
{"id": "273205", "revid": "448", "url": "https://eu.wikipedia.org/wiki?curid=273205", "title": "Samuel Dashiell Hammet", "text": ""}
{"id": "273207", "revid": "336", "url": "https://eu.wikipedia.org/wiki?curid=273207", "title": "Emma Kirkby", "text": "Carolyn Emma Kirkby (Cambridge, Ingalaterra, 1949) sopranoa da.\nBiografia.\nSomerville Collegen (Oxfordeko Unibertsitatea) ikasi zuen. Zenbait abesbatza eta musika-taldetan parte hartu zuen, eta, aurrerago, Barrokoko eta Errenazimentuko musikarekin zaletu zen bereziki. Jessica Cashekin ikasi zuen kantua Londresen, eta antzinako musika berreskuratzeko sortu zen mugimenduan parte hartu zuen. 1974an egin zuen debuta Londresen, eta, lau urte geroago, New Yorken.\nHaren ahots naturalari eta musikarako berezko dohainari esker, musika klasikoaren aurreko abeslari onenetako bat bilakatu zen. Lehenengo lanak Musica Reservata, Consort of Musicke, Taberner Players eta Academy of Ancient Music taldeekin egin zituen. Aurrerago, bakarlari gisa hasi zen, eta kontzertuak eman zituen mundu osoan. Anthony Rooley laut-jotzailearekin eta haren Consort of Musickerekin egindako lanari esker, bere ahotsaren ezaugarriekin erabat adosten den errepertorioa sakondu zuen. Ezaugarri horiek bereziki nabarmenak dira laut eta ahotserako britainiar abestien grabazio eta kontzertuetan.\nEhundik gora disko grabatu ditu, era askotakoak: Monteverdiren madrigalak, H\u00e4ndelen italiar kantatak, John Dowland eta Robert Jonesen lauterako abestiak eta abar."}
{"id": "273208", "revid": "28807", "url": "https://eu.wikipedia.org/wiki?curid=273208", "title": "Carolyn Emma Kirkby", "text": ""}
{"id": "273209", "revid": "512", "url": "https://eu.wikipedia.org/wiki?curid=273209", "title": "Ivan Lendl", "text": "Ivan Lendl (Ostrava, Txekoslovakia, 1960) tenislari profesional ohia da. Jaiotzez txekiarra, 1992an estatubatuar herritartasuna hartu zuen.\n1975ean hasi zen gazte-mailako nazioarteko txapelketa nagusietan jokatzen, eta haren mailako tenislari onena bilakatu zen 1978an. 1979an, profesionaletara igaro, eta, 1980an, zazpi txapelketa irabazi zituen.\nGaraipen ugari erdietsi arren \u2014izen handiko Volvo saria 1982an eta 1983an\u2014, ez zuen Grand Slameko lehiaketarik irabazi, 1984ko Roland Garrosen John McEnroe mendean hartu zuen arte. 1985ean, Estatu Batuetako Irekia irabazi zuen, berriro ere McEnroe mendean hartuz, eta, hurrengo bi urteetan, Estatu Batuetako nahiz Frantziako lehiaketak irabazi zituen.\nMunduko tenislari onena izan zen 1985-90 bitarteko hainbat alditan, eta Australiako Irekia ere bi aldiz irabazi zuen, 1989an eta 1990ean. Indar eta gaitasun fisikoagatik da ezaguna, edozein motatako pistetan moldatzen delako, belar gainean izan ezik; horrek eragotzi zion, hain zuzen, Wimbledongo Lehiaketa irabaztea. Jokalari garrantzitsua izan zen, halaber, 1980an Txekoslovakiak Davis Kopan lortutako lehen garaipenean. 1992an lortu zuen Estatu Batuetako hiritartasuna, eta 1994an utzi zion tenisean jokatzeari, sorbaldan zuen arazo batengatik.\n2012aren hasieraz geroztik, Andy Murrayren entrenatzailea da."}
{"id": "273210", "revid": "46380", "url": "https://eu.wikipedia.org/wiki?curid=273210", "title": "Ignacy Jan Paderewski", "text": "Ignacy Jan Paderewski (Kurylowka, 1860ko azaroaren 18agreg./azaroaren 6ajul. - New York, 1941eko ekainaren 29a) Poloniako musikagile, pianista eta politikoa izan zen. Varsoviako kontserbatorioan egin zituen ikasketak eta 1878. urtean piano-irakasle izendatu zuten bertan. 1884-1887 urteetan Vienan ikasi zuen Leschetizkyrekin, eta pianoan zuen teknika ondu zuen. Lehen kontzertuak Vienan, Parisen, Londresen eta New Yorken eman zituen, eta ospe handia lortu zuen pianista gisa. Chopin, Bach, Beethoven eta Schumann izan zituen errepertorioko musikagile nagusiak. 1914-1918 urteetan bere herriaren independentziaren alde borrokatu zen, eta Poloniak burujabetasuna lortu zuenean, Kontseiluko lehendakari eta Atzerri Arazoetako ministro izendatu zuten, baina urtebete geroago utzi zituen karguak eta politika, politikari batzuekin izandako gorabeheren ondorioz. 1921. urtean berriz hasi zen kontzertuak ematen Europan eta Estatu Batuetan, gerrako umezurtzen alde batik bat. 1936-1938 urteetan Chopinen obra guztien argitalpenaren ardura izan zuen. Lan gehienak pianorako idatzi zituen. Aipagarriak dira: \"6 Humoresques de Concert\"; kontzertu bat do minorrean, eta \"Poloniako Fantasia,\" piano eta orkestrarako. Kamerako musika ere idatzi zuen, eta \"Manru\" opera."}
{"id": "273211", "revid": "119347", "url": "https://eu.wikipedia.org/wiki?curid=273211", "title": "Albert Bandura", "text": "Albert Bandura (Mundare, Kanada, 1925eko abenduaren 4a - Stanford, Ameriketako Estatu Batuak, 2021eko uztailaren 26a) kanadar psikologoa izan zen.\n1949an Columbia Britainiarreko Unibertsitatean graduatu ondoren, Psikologia Klinikoko ikasketak egin zituen Iowako Unibertsitatean; gero, Wichita eta Stanfordera joan zen. Unibersitateko irakaslea izan zen Standforden.\n\"Psikologia Kognitiboa\"ren aita, konduktismoatik haratago jaon zen barruko prozesu kognitiboei garrantzia emanez.. Ikaskuntza sozialaren arloko garrantzi handiko teorialaria eta esperimentatzailea izan zen. Bere ustez umeek behaketaren bidez ikasten dute, behatu eta gero imitatu egiten dituzte besteen portaerak. Horretarako ereduak prestigiodunak izan behar dira.\nIkaskuntza bikarioari buruz hitz egin zuen ere, bere ustez askotan guk behatutako eredu baten jokaeren ondorioen arabera errepikatuko dugu ikusitako ala ez. Hau da, nik behatutako ereduaren jokaerak sarituta badira, nik berak egindakoa errepikatuko dut, joakera hauek zigortuta badira, ez ditut erreoikatuko berak egindako.\nHaurren munduko erasoen zergatiak ikertu zituen \"Mu\u00f1eco bobo\"ren esperimentuan, batez ere. Datu ugari eskaini zituen beste ikerlarien argudioak ezeztatzeko: autore hauen arabera, haurren erasoek barruko emozio eta indarren adierazpen patologikoa direla eta, gainerako aukerek porrot egitean, erasotzaileak berak nahi duena lortzeko bidea direla. Aurre egin zien, halaber, frustrazioaren eta erasoen artean lotura bat zegoela uste zuten psikologoei, Dollarren eta Millerren teoriei. Berak uste zuen oldarkortasunaren jatorria behaketa eta imitazioan zegoela.\nIdazlan garrantzitsuenak hauek ditu: \"Handbook of Socialization Theory and Research\" (1969, \"Sozializazio teoria eta ikerketen gidaliburua\"), \"The Control of Aggression\" (1973, \"Erasoaren kontrola\"), \"Aggression: A Social Learning Analysis\" (1973, \"Erasoa: ikasbide sozialetik eginiko analisia\"), \"Social Learning Theory\" (1977, \"Ikasbide sozialari buruzko teoria\") eta \"Social Foundations of Thought and Action\" (1985, \"Pentsamenduaren eta ekintzaren oinarri sozialak\").\nBere garaiko psikologorik garrantzitsuenetakotzat hartua, eragin handia izan zuen bere arloan. Europa eta Amerikako unibersitate askotako \"honoris causa\" doktore tituluak jaso zituen: Berlin, Leiden, Salamanca, Indiana eta Erroma.\nIkaskuntza sozialaren teoria barruan modelaketari buruz hitz egin zuen. Bere ustez ikaskuntza prozesuan fase batzuk daude:\n-lehenengo eredua behar da, eta honen jokaeretan \"arreta\" jarri behar da.\n-gero oroimena behar da gero errepikatuko duguna gogoratzeko.\n-orduan errepikapena edo \"imitazioa\" dator\n-baina errepikapena motibatzeko garrantzitsuak dira emango diren errefuertzoak.\nBere iritziz, \"faktore pertsonalek\" (sinesmenak, itxaropenak, jarrerak eta jakintzak), \"ingurumenak\" (baliabideak, ekintzen ondorioak eta baldintza fisikoak) eta \"jokabideak\" (norberaren jarduerak, hautaketak eta ahozko adierazpenak) elkarri eragiten diote nortasuna osatzeko. Jokabidea eta inguruneko elkareragin horri \"elkarrekiko determinismo\" izena eman zion.\nAutoregulazioa eta autokontrol terapia.\nBere ikaskuntza sozialaren printzipioak terapian erabili zituen, \"autorregulazioa edo autokontrol\" izeneko terapian. Gure jokaera aldatu dezakegu gure buruari emandako sari eta zigorren bidez. terapia honek 3 pauso ditu: autobehaketa, planing eta autorrefortzua. Autobehaketan pertsonak jakin behar di zein egoeretan ematen den aldatu nahi duen jokaera desegokia eta taula batean idatzi behar dira datuak. Gero planing bat egin behar du dituen helburuak zehazteko eta bilatzeko ingurune egokiena nahi duen emaitza lortzeko. Plan hau martxan ipintzeko autokontratu idatzi bat egin behar da; hor zehaztuko da gure burua saritu behar dugula lortu nahi dugun jokaera abiarazten dugunean, eta zigortu behar dugula gure burua lortzen ez dugunean."}
{"id": "273212", "revid": "336", "url": "https://eu.wikipedia.org/wiki?curid=273212", "title": "Polifemo", "text": "Mitologia grekoan Polifemo (greko zaharrez: \u03a0\u03bf\u03bb\u03cd\u03c6\u03b7\u03bc\u03bf\u03c2 Polyph\u00eamos, \u2018hitz askokoa\u2019) ziklopeetan ospetsuena da, Poseidonen eta Toosa ninfaren semea. Erraldoi bizardun gisa irudikatzen da, kopetan begi bakarra eta belarri puntazorrotzak dituela.\nPolifemo pertsonaia lan askotan ageri da. Hona hemen aipagarrienak:\nPolifemo Homeroren \"Odisea\"n.\nHomeroren \"Odisea\"ko bederatzigarren kantuaren arabera, Odiseo buru zuen ikuskapen-partida bat Ziklopeen uhartera iritsi zen, eta Odiseo koba batean sartu zen. Bertan sartu eta han zegoen janariarekin jan-edan ederrean hasi ziren. Ez zekiten koba hori Polifemoren etxea zenik, baina laster agertu zen Polifemo, eta kanpotarrak koban itxi zituen. Orduan, haietako batzuk jaten hasi zen, baina Odiseok ihes egiteko plan bat egin zuen.\nPolifemo fida zedin, Odiseok ardo upel handi bat eman zion. Polifemok izena galdetu zionean, Odiseok \u03bf\u03c5\u03c4\u03b9\u03c2 outis erantzun zion, \u201cIzenik gabea\u201d edo \u201cInor ez\u201d itzul daitekeen izena. Erraldoia mozkortuta, lo geratu zenean, Odiseok eta haren gizonek lantza forjatu bat hartu eta Polifemoren begi bakarrean sartu zuten. Azken hori garrasika hasi zitzaien gainerako ziklopeei, zaurituta zegoela eta erruduna \u201cinor ez\u201d zela. Ziklopeek Polifemo erotu zela pentsatu zuten. Jainkoren batek madarikatu zuelako ondorioa atera zuten, eta ez zuten esku hartu. Goizean, Odiseok bere gizonak eta bere burua Polifemoren ardien sabeletara lotu zituen. Ziklopeak ardiak bazkatzera eraman zituenean, ardien bizkarrak ukitu zituen, gizonak gainean ez zeudela ziurtatzeko, itsu zegoelarik ezin baitzuen ikusi. Baina ez zituen ardien sabelak ukitu, eta horrela egin zuten ihes gizonek.\nArdiak (eta gizonak) jada kanpoan zeudela, orduan sumatu zuen Polifemok gizonak ez zeudela koban. Itsasoan urruntzen ari zirela, Odiseok oihu egin zion Polifemori. \u201cEz zaitu inork zauritu, Odiseok baizik\u201d. Zoritxarrez, ez zekien Polifemo Poseidonen seme zela, eta lehenagotik ere, Poseidonek Odiseo etsai zuen, Odiseok Troiako Poseidonen tenplua profanatu baitzuen eta hiria arpilatzea ere haren asmoa izan baitzen. Polifemok, orduan, Odiseoren gain madarikazio bat bota zuen, eta, horrekin batera, itsasontziaren gainean harkaitz handi bat erori zen. Horrez gainera, Poseidonek arazo ugari sortu zizkion bidaia guztian zehar.\nPolifemo Euripidesen \"Ziklopea\"n.\nKontakizun hori askoz ere modu umoretsuagoan kontatuta dago Euripidesen obran kontserbatutako drama satiriko bakarrean, \"Ziklopea\". Lan horretan ziklopea joera homosexualeko dela esaten da.\nPolifemo Virgilioren \"Eneida\"n.\n\"Eneida\"ren III. liburuan, Eneas eta haren lagunak Epirotik Siziliara nabigatu ondoren, Odiseoren lagun Akemenidesekin egin zuten topo. Odiseo Ziklopeen uhartean baztertua zegoela jakitean, laguntza eman zioten, baina Polifemo ohartu egin zen, eta gainerako ziklopeak ohartarazi zituen. Izututa, Eneas, Akemenides eta gainerakoek haizeen laguntzarekin ihes egitea lortu zuten.\nHorrez gainera, Teokritoren idilio baten protagonista da Polifemo: Galatea Nereidaz maitemintzen da, baina hark Azis artzaina hobesten du. Ovidiok ere gai bera erabili zuen."}
{"id": "273213", "revid": "336", "url": "https://eu.wikipedia.org/wiki?curid=273213", "title": "Raymond Souster", "text": "Raymond Souster (Toronto, Kanada, 1921eko urtarrilaren 15a - 2012ko urriaren 19a) ingelesezko poeta izan zen.\nBizitza.\n1939an, kutxazain gisa lan egin zuen Merkataritza Banketxean, eta Kanadako Aire Armadan sartu zen 1941ean. Eskozia Berrian izan zen, Ternuan eta Ingalaterran. Handik itzuli zenean, banketxean lan egiten hasi zen berriro.\nZenbait aldizkari argitaratu zituen: \"Direction\" (1943-1946), \"Enterprise\" (1948), \"Contact\" (1952-1954) eta \"Combustion\" (1957-1960). 1964an, Governor General saria eman zioten, \"The colour of the times\" poema-bildumarengatik. Kanadar nazionalismoaren aldeko jarrera hartu zuen. Inguratzen zuen munduaren lekukotasuna eman zuen bere poesian, eta Torontoren errealitatea objektibotasunez eta samurtasunez erretratatu zuen aldi berean.\nLanak.\nBerrogeita hamar liburu baino gehiago argitaratu zituen, eta beste poeten lanak argitaratzen ere lagundu zuen.\nLanik aipagarrienak: \"When we are young\" (1946), \"Go to sleep world\" (1947), \"City Hall street\" (1951), \"Shake hands with the hangman\" (1953), \"A dream that is dying\" (1954), \"For what time slays\" (1955), \"Walking death\" (1955), \"The selected poems\" (1956), \"Crepe-hanger\u00b4s carnival\" (1958), \"A local pride\" (1962), \"As is\" (1967), \"Place of meeting\" (1962), \"Twelve new poems\" (1964), \"Ten elephants on Yonge Street\" (1965), \"Change-up\" (1974), \"Extra innings\" (1977) eta\" Hanging in\" (1979), \"It Takes All Kinds\" (1986), \"The Eyes of Love\" (1987), \"Running Out the Clock\" (1991), \"No Sad Songs Wanted Here\" (1995), \"Of Time &amp; Toronto\" (2000), \"Wondrous Wobbly World: Poems for the New Millennium Battered Silicon Dispatch Box\" (2006)."}
{"id": "273215", "revid": "56334", "url": "https://eu.wikipedia.org/wiki?curid=273215", "title": "Alvin Ailey", "text": "Alvin Ailey, Jr. (Rogers, Texas, 1931ko urtarrilaren 5a - New York, 1989ko abenduaren 1a) estatubatuar dantzaria izan zen.\nBiografia.\nLos Angelesko Unibertsitatean ikasi ondoren, Lester Hortonen ballet eskolan aritu zen. \"Lester Horton Dance Theatre\"n egin zuen debuta 1953. urtean, eta urte horretan bertan, Lester Horton hil ondoren, taldeko koreografo bihurtu zen. 1954an \"House Flowers \"lana sortu zuen. Zineman hainbat musika-komediatan parte hartu zuen. 1958an \"Alvin Ailey Dance Theatre\" sortu zuen eta Estatu Batuetan, Australian eta Europan zehar ibili zen talde horrekin. 1966. urtean Arte Beltzaren jaialdian parte hartu zuen Dakarren. Bere taldearentzat koreografia hauek sortu zituen, besteak beste: \"Reflections in D\", \"Blues Suite\", \"Archipelago\", \"Flowers\", \"Cry\", etab. Bestalde, koreografiak sortu zituen Joffey Ballet, Le Harkness Ballet, Suediako telebista, Lincoln Centerreko opera eta Edinburgoko jaialdirako. Alvin Aileyren konpainia Moskun eta Pekinen arrakasta izan zuen lehena izan zen. Lan horiez gainera, aipagarria da Manhattango etxe orratz batean sortu duen eskola, jazza eta dantza modernoa eta klasikoa erakusten dituena. Bere balletetako gaiak Ameriketako beltzen folklorearen tradizioan oinarritzen dira (blues, jazza)."}
{"id": "273216", "revid": "512", "url": "https://eu.wikipedia.org/wiki?curid=273216", "title": "Jaime Berrade", "text": "Jaime Berrade Leza (Uxue, 1961) nafar musikagilea da.\nPiano eta Solfeo irakasle izateko ikasketak egin zituen, eta ondoren, Donostiako Kontserbatorioan egin zituen Orkestra Zuzendaritzako ikasketak eta Compostelan Musika Pedagogiakoak. \"Iru\u00f1eko Talde\" musikagile-taldeko sortzaileetariko bat da; talde horren presidente ere izan zen, hala nola Abesbatzen Nafarroako Federazioko aholkulari eta \"Navarra Hoy\" egunkariko musika-kritikari. Musika Berrien Euskal Jardunaldien zuzendari artistiko izan zen. Jardunaldi haietan bizirik dauden musikagileen 50 obra baino gehiago estreinatu ziren, eta horietako asko berak zuzentzen zuen Pirinioetako Ganbera Taldearen eskutik. Bere konposizioak, bestalde, Europa, Amerika zein Espainiako musika garaikideko jaialdirik garrantzitsuenetan aurkeztu dira. Hainbat kontserbatoriotan irakasle aritu da: Zaragozan, Tafallan, Zangozan, Iru\u00f1eko Pablo Sarasaten eta Coru\u00f1akoan. Graduondoko ikasleen trebakuntzaz arduratzen den Escuela de Altos Estudios Musicales de Galicia eskolako ikasketa-buru izan zen, eta 1999 urteaz geroztik Nafarroako Gobernuaren Hezkuntza eta Kultura Sailari atxikitako Musika Ikasketeten Unitate Teknikoaren buru da."}
{"id": "273217", "revid": "58701", "url": "https://eu.wikipedia.org/wiki?curid=273217", "title": "Jacob Grimm", "text": "Jacob Ludwig Karl Grimm (Hanau, Alemania, 1785eko urtarrilaren 4a - Berlin, Alemania, 1863ko irailaren 20a) alemaniar filologoa eta idazlea izan zen.\nBiografia.\nAntzinako literaturako irakasle eta liburuzain izan zen G\u00f6ttingenen, baina 1837an kargutik kendu zuten ideia liberalak zituelako. Lan asko egin zituen Wilhelm Karl (1786-1859) anaiarekin batera. Famatuak egin ziren, esaterako, Grimm anaiek bildutako Alemaniako sagen bilduma (1816-18, \"Deutsche Sagen\") eta haur ipuinena (1812-22, \"Kinder und Hausm\u00e4rchen\"), herriko jende xumearen ahotik jasoak.\nGramatika eta hizkuntzalaritza gaiak ere erabili zituen Jacobek: \"Deutsche Grammatik\" (1819-37, \"Alemanaren gramatika\"), \"Geschichte der deutschen sprache\" (1848, \"Alemanaren historia\"), \"Deutsche mythologie\" (1835, \"Alemaniar mitologia\"). Anaiarekin batera aleman hiztegi nagusia argitaratu zuen 32 liburukietan (1852-61, \"Deutsches\" \"W\u00f6rterbuch\"). Germaniar hizkuntzalaritza modernoaren oinarriak jarri zituzten lan horrekin Grimm anaiek."}
{"id": "273218", "revid": "28807", "url": "https://eu.wikipedia.org/wiki?curid=273218", "title": "Jakob Ludwig Karl Grimm", "text": ""}
{"id": "273219", "revid": "448", "url": "https://eu.wikipedia.org/wiki?curid=273219", "title": "Alexander Grothendieck", "text": "Alexander Grothendieck (Berlin, Alemania, 1928ko martxoaren 28a - Saint-Lizier, Frantzia, ) matematikaria izan zen, geometria aljebraiko modernoa sortzeko lanetan aitzindari. Alemanian jaioa, Grothendieckek Frantzia izan zuen heziketarako eta bizi izateko herrialde nagusia; hala ere, bere lan bizitzako zatirik handienean, aberrigabea izan zen izatez.\nBizitza.\nWeimarko Alemanian jaioa, 1938an, hamar urte zituela, Frantziara joan zen, iheslari. Montpellierko Unibertsitatean aritu zen ikasten. Graduatu ondoren, Parisko \u00c9cole Normale Sup\u00e9rieurren sartu zen (1948-1949). 1949an, Nancyko Unibertsitatera joan zen, eta analisi funtzionala landu zuen han, Dieudonn\u00e9rekin. Bourbaki taldeko matematikaria izan zen Andr\u00e9 Weil, Henri Cartan eta Dieudonn\u00e9rekin batera, eta han aurkeztu zuen tesia, \"Produits tensoriels topologiques et espaces nucl\u00e9aires\".\n1953tik 1956ra, Sao Pauloko eta Kansasko unibertsitateetan ibili zen. Urte haietan, bestelako alor batzuk hasi zen lantzen, topologia eta geometria, bereziki. Kansas utzirik, Ikerketa Zientifikorako Nazio Zentrora itzuli zen. 1959an, lanpostu bat onartu zuen Ikerketa Zientifiko Aurreratuetako Institutuan. 1966an, Fields domina jaso zuen.\nEkarpenik garrantzitsuenak geometrian, zenbakien teorian, topologian eta analisi konplexuan egin zituen Grothendieckek. Weilen zenbakien teoriaren aieruak frogatzeko baliagarria izan zen teoria bat asmatu zuen. Riemann-Roch teoremaren froga aljebraiko bat ere eman zuen. 1988an erretiratu zen; urte hartan bertan, ezetza eman zion Crafoord sariari."}
{"id": "273220", "revid": "336", "url": "https://eu.wikipedia.org/wiki?curid=273220", "title": "Giovanni Pettinato", "text": "Giovanni Pettinato (Troina, Enna, Italia, 1934ko irailaren 24a - Erroma, Italia, 2011ko maiatzaren 19a) asiriologoa izan zen.\nBizitza.\nAsiriologiako lizentzia eskuratu zuen Heidelbergeko Unibertsitatean (Alemania). Harrezkero, sumerologiako, asiriologiako eta Ekialdeko antzinako historiako irakasle izan zen Alemaniako eta Italiako zenbait unibertsitatetan. Bestalde, Erromako Universit\u00e0 La Sapienzako katedradun ere izan zen. Pettinato izan zen Italiak Sirian duen zeregin arkeologikoko lehenengo epigrafista, eta berak aurkitu zuen 1969an Ibbit-Lim estatuako idatziaren esanahia, zeinari esker ezagutu baitzen Tell Mardikh antzinako Ebla zela.\nGarrantzizko lanak egin ditu, orobat, Iraken eta Yemenen. Besteak beste, sumertar eta asiriar hiztegietako batzordearen zuzendaritzako kidea eta \"Oriens Antiquus\" aldizkariaren zuzendaria izan zen. Argitalpen zientifiko ugari plazaratu zituen, baina bereziki nabarmentzekoak ditu \"Ebla. Un impero inciso nell'argilla\" (1979, \"Ebla. Buztinean marrazturiko inperioa\"), \"Semiramide\" (1985), \"Ebla. Nuovi orizonti della storia\" (1986, \"Ebla. Historiaren helmuga berriak\"), \"Babilonia. Centro dell'Universo\" (1988, \"Babilonia, Unibertsoaren zentroa\"), \"I Sumeri\" (1992, \"Sumertarrak\") eta \"La saga di Gilgamesh\" (1992, \"Gilgamesen saga\")."}
{"id": "273221", "revid": "90523", "url": "https://eu.wikipedia.org/wiki?curid=273221", "title": "Segundo Ispizua", "text": "Segundo Ispizua Bajaneta (Bermeo, 1869ko ekainaren 2a - Madril, 1924ko ekainaren 19a) bizkaitar historialaria izan zen.\nPerun jarri zen bizitzen oso gazte zela, eta apaiz-ikasketak hasi zituen. Ikasketak bertan behera utzita, Ekuadorrera jo, eta kazetaritza-lanetan jardun zuen herri hartan. Ekuadorretik bota zuten 1897an, eta Costa Rican jarri zen bizitzen. \"El Noticiero\" Costa Ricako egunkaria sortu eta zuzendu zuen, 1910 arte. Osasun-arazoak zirela eta, Bilbora itzuli, eta Bilboko talde errepublikazale nazionalista (Euzkotar Erkal Abertzale Alderdia) sortu zuen, 1911. urtean. Bere artikulurik gehienak \"Euskalerriaren Alde\", \"Euzkadi\", \"Union Iberoamericana\", \"El Mercantil de Manila\" eta beste egunkari askotan eman zituen argitara. "}
{"id": "273222", "revid": "58701", "url": "https://eu.wikipedia.org/wiki?curid=273222", "title": "Baltasar Lobo", "text": "Baltasar Lobo (Zamora, Espainia, 1910eko otsailaren 22a - Paris, Frantzia, 1993ko irailaren 4a) espainiar margolari eta eskultorea izan zen.\nBiografia.\nValladolideko irudigintza lantegi batean hasi zen txikitan lanean, eta bertan jaso zuen lehen arte-heziketa. 1927an Madrilgo San Fernando Arte Ederretako Eskolan ikasteko beka bat lortu zuen. Espainiako Gerra Zibilaren ondoren, Parisera joan zen bizitzera, eta hango arte giroan murgilduta, Picasso pintorea eta Henri Laurens eskultorea ezagutu zituen. Sormen-lanari ekin zion bete-betean, eta 1958an lehen erakusketa banakakoa egin zuen. Horren ondoren, Europako hainbat hiritan erakutsi zituen bere lanak, eta munta handiko enkarguak jaso zituen, hala nola Annecyko Savoiar Monumentua (erresistentziaren alde borrokatu ziren espainiarren oroimenez) eta Caracasko unibertsitate hirian dagoen \"Amaetxe\" ospetsua.\n1960an Espainiarekiko harremana berritu zuen, Madrilgo Arte Garaikidearen Museoak 1940. urtetik aurrera egindako lanari buruzko erakusketa antolatu zionean. 1984an, Le\u00f3n Felipe poetaren jaiotzaren mendeurrenean, haren omenezko monumentua egiteko enkargua jaso zuen. Bere eskulturetan bi gai nagusi errepikatu izan dira: amatasuna eta emakumearen irudia. 1984an Arte Plastikoetako sari nazionala jaso zuen.\nBaltasar Lobo museoa.\nBaltasar Lobo Museoa Zamora hirian dago. 2007an inauguratu zen eta bere obrari bakarrik eskaini zitzaion. Bisita doakoa da. Museoa 'Erraldoien Etxea' delakoan dago, eta bertan egilearen eskultura ugari, marrazkiak eta bestelako dokumentazioa ikus daitezke. Gaztelu berean eta lorategietan, Baltasar Loboren brontzezko formatu handiko eskultura batzuk daude."}
{"id": "273223", "revid": "512", "url": "https://eu.wikipedia.org/wiki?curid=273223", "title": "Hans Pfitzner", "text": "Hans Pfitzner (Mosku, 1869ko maiatzaren 5a - Salzburgo, 1949ko maiatzaren 22a) alemaniar musikagilea eta orkestra-zuzendaria izan zen.\nPiano-irakaslea izan zen Koblentzako kontserbatorioan (1892-1893), Mainzeko Antzokiko zuzendari (1894-1896), Estrasburgoko Operako musika-zuzendari (1910-1916) eta Municheko Akademiako konposizio-irakasle (1930-1933), beste kargu askoren artean. Mainz, Berlin, Munich eta Estrasburgoko orkestretako zuzendari izan zen. Lan gehienak Wagner eta Schumannen eraginpean idatzi zituen, eta azken alemaniar erromantikotzat hartu izan da; Pfitznerren abestiak oso ederrak eta hunkigarriak dira. Mahlerrek Pfitznerren bi opera zuzendu zituen Vienan, baina arrakastarik handiena \"Palestrina\" operarekin lortu zuen, 1917. urtean Munichen. Pfitznerren joera tradizionalistak nazien gogoko izan ziren, baina geroago baztertu egin zuten. Aipatutako lanez gainera, beste lan nagusi batzuk dira: \"Der arme Heinrich\" (1891-1893, \"Heinrick behartsua\"), \"Die Rose vom Liebesgarten\" (1897-1900, \"Maitasunaren jardineko arrosa\"), eta \"Das Herz\" (1931, \"Bihotza\") operak; bi sinfonia eta orkestrarako beste lan batzuk; piano-kontzertuak; biolin-kontzertuak; harizko tresnetarako bi kuarteto; kamerako musika, eta abesti ugari."}
{"id": "273225", "revid": "28807", "url": "https://eu.wikipedia.org/wiki?curid=273225", "title": "Hans Erich Pfitzner", "text": ""}
{"id": "273226", "revid": "46380", "url": "https://eu.wikipedia.org/wiki?curid=273226", "title": "Joaqu\u00edn Rodrigo", "text": "Joaqu\u00edn Rodrigo Vidre (Sagunto, - Madril, ) espainiar musikagilea izan zen. Hiru urte zituela itsu geratu zen. Gaztetandik hasi zen Valentzian musika ikasten Antichekin. 1927. urtean Parisa joan zen eta Paul Dukasekin osatu zituen ikasketak. Garai hartan Manuel de Fallaren laguntza izan zuen. 1925. urtean konposizioko sari nazionala irabazi zuen, eta 1942. urtean musikako sari nazionala. 1940. urtean mundu osoan ezaguna den gitarra eta orkestrarako \"Concierto de Aranjuez\" (1938-1939) estreinatu zuen, eta handik aurrera Espainiako Gerra Zibilaren ondorengo espainiar musikagile nagusitzat hartua izan da. 1950. urtean San Fernandoko Arte Ederretako akademiako kide izendatu zuten. Rodrigoren musikak molde neoklasikoak erabiltzen ditu, harmonia eta orkestra laguntza soila, eta kolore folklorikoa. Aipatutakoaz gainera, lan aipagarriak ditu, besteak beste: \"Per la flor del lliri blau \"(1934) poema sinfonikoa; \"Concierto her\u00f3ico\" (1942); \"Concierto de est\u00edo\" (1943); \"Concierto galante\" (1949), biolontxelo eta orkestrarako; \"Concierto serenata\" (1952), harpa eta orkestrarako; \"Fantas\u00eda para un gentilhombre\" (1954), gitarra eta orkestrarako; \"Concierto andaluz\" (1967); eta \"Con Antonio Machado\" (1972), kantu eta pianorako.\n1983an Espainiako Musika Sari Nazionala eman zioten eta 1996an Asturiasko Printzea saria, musika espainiarrari bultzada berriak emanez mundu-mailan ezagutzera emateagatik, eta orokorrean musika espainiarrari egindako ekarpenagatik."}
{"id": "273227", "revid": "336", "url": "https://eu.wikipedia.org/wiki?curid=273227", "title": "Edward Seaga", "text": "Edward Philip George Seaga (Boston, Massachusetts, AEB, - Miami, Florida, 2019ko maiatzaren 28a) jamaikar politikari eta ekonomista izan zen, jatorriz estatubatuarra. 1962an, Estatu Batuetako hiritartasuna alde batera utzi, eta Jamaikako hiritar egin zen.\nBiografia.\nKingstongo Wolmers Boys Schoolen, lehenik, eta Harvard Unibertsitatean, ondoren, egin zituen ikasketak. Geroago, haurren bilakaerari eta espirituen gurtzari buruzko zenbait ikerketa egin zituen Ekonomia eta Gizarte Ikerketen Institutuan. 1962an, Jamaikak burujabetasuna eskuratu zuen urtean, Jamaikako Alderdi Laboristako idazkari izendatu zuten, eta alderdi hartako buruzagia izan da 1974az gero. 1962an, halaber, legebiltzarkide hautatu zuten, eta Bilakaera eta Gizarte Ongizateko ministroa (1962-1967) eta Finantza eta Plangintzako ministroa izan zen (1967-1972), harik eta 1980an Jamaikako lehen ministro aukeratu zuten arte. 1983an, hauteskundeak aurreratu zituen, eta garaipena lortu zuen. 1988an, berriz, atzeratu egin zituen hauteskundeak, haizete baten eraginez, eta, hurrengo urtean, Herriaren Alderdi Nazionalaren hautagai eta oposizioaren buru Manleyk lortu zuen garaipena. Seagak lehendakaritza galdu zuen, hortaz, baina diputatu-kargua eskuratu zuen."}
{"id": "273228", "revid": "28807", "url": "https://eu.wikipedia.org/wiki?curid=273228", "title": "Edward Philip George Seaga", "text": ""}
{"id": "273229", "revid": "58701", "url": "https://eu.wikipedia.org/wiki?curid=273229", "title": "Oliver Tambo", "text": "Oliver Reginald Tambo (Bizana, Lurmutur Ekialdea, 1917ko urriaren 27a - Johannesburgo, 1993ko apirilaren 24a) hegoafrikar politikaria izan zen. Erbestean zela, Afrikako Kongresu Nazionala legez kanpoko alderdia zuzendu zuen (1960-1990). Beka bat lortu zuen Fort Hareko Unibertsitatean ikasteko, eta han zientziak ikasi zituen (1941). Unibertsitate horretan jarraitu zuen irakasle titulua lortzeko asmoz, baina 1942an bota egin zuten greba batean buru aritzeagatik. Nelson Mandelarekin batera Afrikar Kongresu Nazionaleko Liga gaztea sortu zuen 1944an. Zenbait urtetan San Pedroko bigarren mailako eskolan irakasle izan zen (Johannesburgo), eta 1948an legegizon bulego batean sartu zen. Handik lau urtera, Mandelak eta berak sortu zuten beltzentzako lehenengo bulego juridikoa. 1956an atxilotu egin zuten traizioaren salaketapean. 1958an Albert John Luthuliren lehendakariorde izan zen. 1960an gobernuak legez kanpo utzi zuen Afrikar Kongresu eta Tambo Zambiara joan zen; erbestean zela izendatu zuten alderdiko presidente. 1991n, osasun arazoak zirela-eta, utzi egin behar izan zuen lehendakaritza, eta Mandelak hartu zuen haren lekua. Tamboren hitzaldiak eta idatziak \"Oliver Tambok hitz egiten du: botererako prestakuntza\" lanean bildu ziren (1988)."}
{"id": "273230", "revid": "90523", "url": "https://eu.wikipedia.org/wiki?curid=273230", "title": "Abd\u00f3 Terradas", "text": "Abd\u00f3 Terradas i Poli (Figueres, Katalunia, 1812ko ekainaren 16a - Medina-Sidonia, Espainia, 1856ko maiatzaren 1a) politikaria eta katalan idazlea izan zen.\nBizitza.\nLehen Karlistalditik errepublikaren alde azaldu zen eta Bartzelonako \"El Republicano\" egunkarian argitaratu zituen \"Plan de revoluci\u00f3n plana\" eta \"La campana\" abestia, kataluniar demokrazia iraultzailearen ereserkia bihurtu zena. 1842. urtean Figueresko alkate hautatu zuten, eta hurrengo urtean Espainiako Lehen Errepublika aldarrikatu zuen. Herri-matxinada baten ondorioz atxilotu zuten eta aske geratu ondoren Frantziara joan zen. 1843an Okzitaniako Tolosan epaitu zuten komunistek antolatutako konspirazioaren bultzatzailea zelakoan. Absoluzioa eman eta Kataluniara itzuli zen, baina 1848an berriro ere joan zen erbestera eta Henrike Borboitarrekin eta Bellerarekin batean iraultza batzordea sortu zuen atzerrian. 1854. urtean Figuereseko alkate eta milizia nazionaleko komandante izendatu zuten, baina hurrengo urtean kargutik kendu eta Cadiza erbesteratu zuen Zapatero kapitain jeneralak.\nLiteraturari dagokionez, \"Renaixen\u00e7a\"ren bultzatzaileetako bat izan zen. Lan nagusiak: \"Recuerdos de la Explanada\" (1834, \"Zabalguneko oroitzapenak\") eta \"Lo rei Micomic\u00f3\" (1838, \"Micomicon erregea\")."}
{"id": "273231", "revid": "90204", "url": "https://eu.wikipedia.org/wiki?curid=273231", "title": "Richard Avedon", "text": "Richard Avedon (New York, AEB, 1923 - Texas, AEB, 2004) estatubatuar argazkilaria izan zen.\nBiografia.\n20 urte zituela, filosofia-ikasketak utzi eta argazkilaritzan hasi zen. Hurrengo urtean\" Harper\u00b4s Bazaar\" moda-aldizkari ospetsuan plazaratu zituen bere argazkiak, eta 21 urterekin arras ezaguna bihurtu zen.\nBigarren Mundu Gerraren ondoren New Yorkek hartu zuen Parisen lekua modaren alorrean, eta Avedon izan zen aldaketa horren argazkilaria. Erretratua ongi menderatzen zuen, eta 1959an \"Behaketak\" erretratu-liburua argitaratu zuen, Truman Capoteren testuarekin. Hala ere, nahiago zuen moda-argazkia. Haren estiloa (librea, estudiotik kanpo, kale gorrian) argazkilari belaunaldi baten eredu izan zen. 1950eko hamarkadan Parisera jo zuen, moda-argazkiak egitera betiere.\n60ko hamarkadan, berriz, estudio barruko argazkilaritzari ekin zion, eta horretan ere bere estiloa sortu zuen: fondo zuria beti eta argi asko. Hurrengo urteetan erabat aldatu zuen gaiez eta estiloz: bere aitaren heriotza argazkitan jaso ondoren, \"Far West\"eko bizimodua desmitifikatzeari ekin zion (meatzari, langile eta langabeen argazkiak), eta Vietnamgo gerrak eragindako ondorioak jaso zituen (napalmak erretakoen argazkiak, psikiatrikoko gaixoak)."}
{"id": "273232", "revid": "512", "url": "https://eu.wikipedia.org/wiki?curid=273232", "title": "Otar Iosseliani", "text": "Otar Iosseliani, georgieraz \u10dd\u10d7\u10d0\u10e0 \u10d8\u10dd\u10e1\u10d4\u10da\u10d8\u10d0\u10dc\u10d8 (Tbilisi, Georgia, SESB, 1934ko otsailaren 2a) georgiar jatorriko frantses zinemagilea da.\nBiografia.\nKonposizioa, pianoa eta orkestra-zuzendaritza, matematika eta zinema-zuzendaritza ikasi zituen. 50eko hamarkadaren erdialdean, zuzendaritza-laguntzaile eta muntatzaile aritu zen, eta, hamarkadaren bukaeran, film dokumentalak egiten hasi zen. \"Aprel\" (1962, \"Apirila\") izeneko luzera erdiko filma debekatu ziotenean, zinema utzi zuen; urte batzuez, arrantza-ontzi batean, eta, geroago, labe garai batzuetan lan egin zuen.\n\"Guiorgobistve\" (1966, \"Hostoen erortzea\"), \"Ikho chachvi mgalobeli\" (1971, \"Bazen behin zozo kantari bat\") eta \"Pastorala\" (1971) izeneko film-trilogian, garbi ageri dira Iosselianiren umore-sen berezia eta musikazaletasuna. Trilogia horri esker, mundu osoan egin zen ezagun Iosseliani. Filmak banatzeko eta egiteko izan zituen oztopoek Frantziara erbesteratzera bultzatu zuten, eta film laburrak egin zituen han: \"Lettre d\u00b4un cin\u00e9aste\" (1982), \"Euskadi \u00c9t\u00e9 1982\" (1982) eta \"Sept pi\u00e8ces pour cin\u00e9ma noir et blanc\" (1983). \"Les favoris de la lune\" (1984) film luzean, matematika- eta komedia-zaletasuna erakusten ditu. 1988an, berriz, \"Et la lumi\u00e8re fut\" egin zuen, dokumental- eta fikzio-nahasketa bitxia, eta Epaimahaikideen Sari Berezia jaso zuen Veneziako Mostran. 2001ean, Atzera Begirakoa eskaini zioten Donostiako Zinemaldian. 2002an, \"Lundi matin\" filmatu zuen, eta, horri esker, Berlingo Zinemaldiko Zilarrezko Hartza irabazi zuen zuzendari gisa."}
{"id": "273233", "revid": "336", "url": "https://eu.wikipedia.org/wiki?curid=273233", "title": "Eugene Wigner", "text": "Eugene Paul \"E. P.\" Wigner (; Budapest, 1902ko azaroaren 17a - Princeton, 1995eko urtarrilaren 1a) Estatu Batuetako fisikaria, judu-hungariar jatorrikoa. Berlingo Institutu Politeknikoko irakasle izan zen. 1934an, Estatu Batuetara joan zen bizitzera eta han fisika eta matematika irakasle izan zen Princeton eta Wisconsingo unibertsitateetan. Fisika nuklearreko azterketak egin zituen batez ere.\nAtomoaren nukleoaz eta erreaktore nuklearren teknologiaz hainbat lan argitaratu zituen. Azterketa nuklearretan simetria kontzeptua sartu zuen eta oinarrizko sistema bat bi neurriren araberakoa (masaren balioen eta spinaren araberakoa) dela frogatu zuen. Bere izena eman zaion efektua (Wigner efektua) ezagutarazi zuen. 1963an Fisikako Nobel saria irabazi zuen M. Goeppert-Mayerrekin eta H.D. Jensenekin batera."}
{"id": "273236", "revid": "512", "url": "https://eu.wikipedia.org/wiki?curid=273236", "title": "Natxo Zenborain", "text": "Natxo Zenborain (Iru\u00f1ea, Nafarroa, 1960ko urtarrilaren 19a) artista da.\nBizitza.\nGaztetatik artearen munduan murgilduta, 1979an artearen inguruko gaien lankide modura hasi zen, \"La Gaceta del Norte\", \"Deia\" eta \"Cuatrovientos\" agerkarietan. Adierazpide grafikoaren alor gehientsuenak lantzen ditu, eta sailkatzen gaitza da bere lana. Pintura, horma-irudiak, argazkigintza ohikoa zein argazkietan oinarritutako lan esperimentalak, diaporamak, eskultura, dekorazioa, \"psicoart\" deitzen duen irudi psikodelikoak, performance eta instalazioak, marrazkia, Interneterako sorturiko artelan birtualak...\nGaietan eta generoetan bezalatsu, tekniketan ere oso eklektikoa da, eskulana eta lan digitalak tartekatuz, eta, askotan, lantzen dituen alor eta teknika guztiak fusionatuz. Izan ere, aitzindaria izan da teknologia berriak eta eskuz egindako artelan ukigarriaren kontzeptu klasikoa uztartzen, eta bere lan asko Interneten daude ikusgai. Erakusketa ugari egin ditu Nafarroan zein Espainiako hainbat hiritan; atzerrian, 1998an New Yorken erakutsi zuen bere lana talde-erakusketa baten barruan, eta postal zein kartel bidez zabalkunde handia izan dute berak sortutako hainbat irudik. Publizitaterako lanak ere egin ohi ditu."}
{"id": "273237", "revid": "96586", "url": "https://eu.wikipedia.org/wiki?curid=273237", "title": "Oscar Hijuelos", "text": "Oscar Jerome Hijuelos (New York, 1951ko abuztuaren 24a - \"ibidem\", 2013ko urriaren 12a) estatubatuar idazlea izan zen.\nUnibertsitate-ikasketak amaituta, buru-belarri hasi zen literaturan lanean. 1978an, Pushcart argitaletxeak idazle apartatzat ezagutu zuen, \"Col\u00f3n descubre Am\u00e9rica\" narrazio laburrarengatik. Aipamen horren ondoren jaso zituen diru-laguntzei esker, idaztetik bizi ahal izan zuen 1980tik aurrera. 1983an, lehen eleberri luzea argitaratu zuen, \"Our House in the Last World\". Eleberri hark 40ko hamarraldian Estatu Batuetara bizitzera joandako familia kubatar baten istorioa kontatzen du. Ahoa bete hortz utzi zituen kritikariak eta irakurleak, eta literaturako Rome sari ospetsua irabazi zuen. 1989an, bigarren eleberria aurkeztu zuen: \"The Mambo Kings Play Songs of Love\". Aurrekoaren ildotik, Habanatik New Yorkera joan eta musikaz hiriko taberna latinoak alaitzen dituzten bi anaiaren gorabeherak kontatzen ditu. Bigarren eleberri horrek are harrera hobea izan zuen oraindik, eta Liburuaren Sari Nazionala eta Kritikarien Sari Nazionala irabazi zituen 1989an, eta Literaturako Pulitzer saria, 1990ean \u2014sari hori lortu zuen lehen idazle hispanoa izan zen\u2014. Hofstra Unibertsitateko irakasle izan zen, eta Duke Unibertsitateko Ingeleseko Departamentuan aritu zen."}
{"id": "273238", "revid": "688", "url": "https://eu.wikipedia.org/wiki?curid=273238", "title": "Kaligrafia", "text": "Kaligrafia (antzinako grezierazko \u03ba\u03ac\u03bb\u03bb\u03bf\u03c2 \"kallos\", \u00abeder\u00bb + \u03b3\u03c1\u03b1\u03c6\u03ae \"graph\u1ebd,\" \u00abidazkera\u00bb) modu egokian idazteko artea da, orokorrean eskuzko tresna batekin, hala nola luma estilografiko bat, zurdaki bat edo arkatz bat. \nIdazketa ezagutzen duten ia zibilizazio guztiek kaligrafiaren artea garatu dute, gutxiago edo gehiago. Nolanahi den ere, batzuek estatutu berezi batera eraman izan dute, testuinguru historiko edo filosofiko partikularren arabera. Horren ondorioz, zalantzan jar daiteke \u00abkaligrafia\u00bb hitza erabiltzea, kultura ez-grekoerromatarrei buruz ari garenean.\nIzan ere, \u00abeder\u00bb kontzeptua ez da ageri Mendebaldean \u00abkaligrafia\u00bb itzultzen den japonierazko hitzean: japonierazko \u66f8\u9053 (\"shodo\") hitzak \u00abidazketaren bidea\u00bb esan nahi du, \u00abbide\u00bb kontzeptu hori ikusmolde budista edo taoista batez ulertuta, ez modu estetiko huts batean. Maisu handien edo monje budisten idazkien kasuan, kaligrafiaz hitz egitea kontraesan bat izan daiteke, egintza horrek edertasunaren eta itsusitasunaren dualtasuna gainditzen baitu haientzat (\"bide\" kontzeptua).\nEkialdean antzinatik txit aintzat harturiko antzea izan da. Txinan eta Txinaren eragina duten idazketa sistemetan, kaligrafia pinturaren eta eskulturaren parekotzat hartu izan da. Gainera, kaligrafiaren arteak Asian izan duen tokia eta Mendebaldearekiko oso desberdina da; izan ere, artearen ikaskuntza Asiako margolarien formazio klasikoaren oinarria zen, letra eta marrazkia ez baitzuten bereizten. Ekialdeko zenbait zibilizaziotan, kaligrafia ezkutuko zientzien parte da, liturgia moduko bat (pentsamendua, pintzela, marra eta ideia filosofikoa bereizezinak dira).\nHerrialde musulmanetan, Koran liburu sakratua kopiatu beharrak itzal handia eman zion kaligrafiari eta bide horretatik arte mailara iritsi zen.\nMendebalean, greziarren artean idazketa silabikoa K.a. VIII. mende inguruan agertu zen. Bizantzion erabili zen lehen aldiz letra xehea. Erdi Aroan eta lehen Pizkundean, monasterioetako kopiatzaileen lanari esker garatu zen batez ere kaligrafia. XVI. mendeaz gero, inprentaren hedapenak kopiatzaileen lana murriztu zuen eta kaligrafia gehiegizko apaingarriz hornitu zen ondoko 300 urteetan. XIX. mendearen amaierarekin kaligrafiaren tradiziozko formen pizkundea etorri zen ostera.\nPedagogiaren alorrean, garai guztietan kaligrafiak garrantzi handia izan bazuen ere, haren irakaskuntza galduz joan zen, ikasleen artean boligrafoa sartu zen heinean. XVI. mendean Joanes Itziar bizkaitar kaligrafoa nabarmendu zen antze honetan Espainian eta Europan.\nHistoria.\nTradizioaren arabera, txinatar karaktereak \u2015ezagutzen diren idazketen artean zaharrena\u2015 Cang Jiek asmatu zituen (K.a. 2650. urte inguruan). Beste tradizio baten arabera, Fuxi Txinako lehen enperadorearen garaikoak dira. \nTxinatar kulturan garrantzi handia ematen zaio kaligrafiari. Hauetan oinarritzen da: ideogramen edertasun bisualean, horiek egiteko teknikan eta Txinako kultura tradizionalaren arau metafisikoetan.\nMendebaldeko kaligrafia modu guztiz independentean garatu zen. Jatorrian latindar alfabetoa du; hori baliatzen zuten Erdi Aroan monje kopistek pergaminoan idazteko. Sasoi bertsuan, islamdar kulturak bere kaligrafia propioa garatu zuen, arabiar alfabetoan oinarritua, eta, izaki bizidunak irudikatzeko debeku erlijiosoaren ondorioz, arkitekturan asko erabilitako dekorazio-arte bihurtu zen.\nBeste kultura batzuetan, beste alfabeto batzuk garatu ziren, eta gaur egun ere badaude, gehienak Asian, eta beren herrialdeetan erabili ohi dira, nahiz eta askoz gutxiago zabaldu diren munduan. \nGutenbergek inprenta asmatu ondoren, liburuek ordura arte baino zabalkunde are eta handiagoa lortu zuten, eta tipografiak garrantzia irabazi zuen kaligrafiaren kaltetan. \nLehenik boligrafoak eta ondoren idazmakina eta ordenagailuek kaligrafia gure eguneroko bizitzatik desagertzea eragin dute. Nolanahi ere, gaur egun oso bizirik dago arte hori; idazketa eta beste arte plastiko batzuk (marrazketa eta pintura) uztartzen dituen adierazpide artistikoa da, eta edertasun plastiko handiko obrak sortzeko aukera ematen du. Tipografia berrien sortzaileek, adibidez, sarri bilatzen dute inspirazioa kaligrafian. Era berean, kaligrafia presente dago gure inguruan: publizitatean, enpresen logotipoetan eta produktu askoren etiketetan. Nolanahi ere, denborak aurrera egin ahala, gero eta gutxiago erabiltzen da.\nKaligrafiak gaur egun duen adierazpenetako bat \u00abkaligrafiti\u00bb deritzona da. Kaligrafiaren antzea grafitiarekin fusionatu duen mugimendu artistikoa da, oro har, giro urbanoarekin lotua; hala, tradizioa eta modernitatea uztartzea lortu dute. \nTresnak.\nLuma eta pintzela dira kaligrafoen tresna nagusiak. Kaligrafiako lumek luma mutur lauak, biribilak edo zorrotzak izan ditzakete. Dekorazio helburu zehatz batzuetarako, punta anitzeko lumak edo altzairuzko pintzelak erabil daitezke. Hala ere, errotulagailuekin edo boligrafoekin ere sortu izan dira lanak, nahiz eta horiek ez dituzten baliatzen lerro angeluarrik. Kaligrafia estilo batzuek, hala nola idazketa gotikoak, puntadun lumak erabiltzea eskatzen dute.\u200b \nIdazteko tintari dagokionez, ur oinarria izaten dute, eta ez dira inprentan erabiltzen diren olio oinarridunak bezain likatsuak izaten. Zenbait paper berezitan (tinta xurgatzen dutenak eta testura konstantekoak) marra garbiagoa gelditzen da; hala ere, pergaminoa erabili ohi da sarritan, akatsak ezabatzeko labana erabil daitekeelako eta ez delako argi kutxarik behar lerroek zeharka dezaten. Normalean, argi kutxak eta txantiloiak erabiltzen dira, lerro zuzenak egiteko eta arkatzez egindako lerroek ez dezaten lana hondatu. Paper marradunetan (izan argi kutxekin erabiltzeko edo zuzenean), marren artean hazbete erdiko edo laurdeneko tarteak egoten dira, eta, batzuetan, hazbete beteko tarteak ere erabiltzen dira. Hori da \"litterea unciales\"en kasua (hortik datorkio izena), eta eskoletako paper marradunak ondo funtzionatzen du gidalerro gisa.\nHauek dira kaligrafiako luma eta pintzel ohikoenak:\nEkialde Urruneko kaligrafia.\nGarapena.\nTradizioaren arabera, txinatar karaktereak Cang Jiek asmatuak izango ziren (K.a. 2.650 inguruan). Haren konposizioak naturaren behaketan oinarritzen ziren, eta horregatik esaten zen bi begi pare zituela. Beste tradizio baten arabera, karaktereen asmakuntza Fuxi izeneko lehen enperadore mitikoari dagokio. Nolanahi ere, marrazketaren artea lehen pintzelak sortu baino lehenagokoa da, dortoka oskoletan grabatutako ale batzuk geratzen baitira.\nKaligrafoa bere kulturako testu espiritual eta literarioen ezagutza sakona duen letradun bat da; tradizioak \u00abletradunaren lau altxorrak\u00bb deitu dituenak erabiltzen ditu beti: tinta makila, tinta motrailua, papera eta pintzela. Ez dira \u00abobjektuak\u00bb, baizik eta \u00abbidean\u00bb jarduten duen maisuaren edo artistaren gorputzaren eta adimenaren luzapen.\nTxinatar artearen oinarria da kaligrafia, hitzaren adiera modernoan. Izan ere, ideogramen edertasun bisualak, oinarritzen den teknikak eta lotutako erronka plastikoek islatzen dituzte txinatar kulturaren arau metafisiko guztiak. Arte nagusi bat bihurtu da.\nTxinatar idazkera txineraren eta hura osatzen duten hitzen transkripzioa da, baina ez da fonetikoa. Oro har, bi erro monosilabiko behar dira hitz bat osatzeko, eta, beraz, bi karaktere (sinograma). Erro guztiak monosilabikoak dira, zeinu bakoitzak ideia bat adierazten du eta idatzitako hizkuntza Txinako hizkuntza guztietan irakur daiteke.\nHala ere, sinograma kopuru handi batek \u2015gehiengoa, txinatar karaktereen artean\u2015 dimentsio fonologikoa hartzen du, bi hitz desberdinen antzekotasun fonikoan oinarritzen baitira. Hala, \u00abama\u00bb esan nahi duen karaktereak \"ma\" hitza (zaldia) adierazten duen karakterean oinarritzen da. Batzuetan, karaktere horiei \u00abfonologograma\u00bb esaten zaie.\nNahiz eta hizkuntza grafiko kodetua K.a. 2.000 urtetik eta lehenagotik asmatua zen, hizkuntza klasiko txinatarraren ideogramak K.a. VI. mendean sortu ziren. K.a. 210 urtean, Li Sik txineraren idazketaren ezaugarriak honela azaldu zituen: \u00abKaraktere baten idazketan, konposizioak ez ezik pintzelaren indarra ere inportatzen da. Egin itzazu zure marrak hodei bat zeruan dantzan balira bezala, batzuetan astun, besteetan arin. Horrela eta ez bestela ezarriko diozu zure izaera idazketari eta lortuko duzu egiazko izatea\u00bb.\nTxinako kultura eremuko arte mota bereizgarriena da kaligrafia, hartatik eratorri baitziren pintura estilo tradizionalak. Artearen jatorrian dago, beraz, terminoaren mendebaldeko zentzuan, sorkuntza plastikoa ezin banatuzkoa baitzen idazketaren helburu erabilgarrietatik.\nKaligrafiaren artea asko garatu zen Japonian ere, kanji \u2015japonieraz, \u00abHanen idazketa\u00bb esan nahi du, ideogramak adierazten ditu\u2015 izeneko karaktere asko bi hizkuntzetan berdinak edo antzekoak baitira. Alabaina, gramatikari dagokionez, japoniera oso desberdina denez txinerarekin alderatuta, japoniarrek bi alfabeto silabiko sortu behar izan zituzten: hiragana eta katakana.\nLabur, kaligrafia Txinan bezain sendo sustraitu zen Japonian, testu budisten kopian, poesian eta literaturan oinarrituta. Bi alfabeto silabiko desberdin zirenez, Japoniako kaligrafiak bere noblezia letrak pintzel fineko kaligrafiari zor dizkio; aldiz, Txinako kaligrafiak marra mamitsuagoak lehenesten ditu beti. Bi herrialdeetan pintzelak fabrikatzeko dagoen aldeak kontuan hartzen ditu bereizgarri horiek, baita gaur egun ere, guztiz eskuz egiten den prozesu baten esparruan.\nKaligrafiarik ez litzateke izango zigiluen grabaturik ez balego (l\u7bc6\u523b, \"tenkoku\"). Tintekin eta pigmentuekin bezala (pinturarako), artistak berak grabatzen ditu bere zigiluak; obra batek 7 zigilu izan ditzake.\nTxinatar nahiz japoniar tradizioan, ongi kaligrafiatu ahal izateko, oso garrantzizkoak dira gorputzaren, besoen, buruaren eta eskumuturren posizioa.\nAsian, kaligrafiaren ikaskuntza dago pinturaren oinarrian, margolaritza marraren artea berezi bat baita. Alde horretatik begiratuta, artistaren prestakuntza klasikoa oso desberdinak dira Asian eta Mendebaldean. \u00abKolore\u00bb kontzeptua ere ez da berdina. Mendebaldeko batentzat, tinta beltza da beti, baina berez ez da hala: kalitatezko tintek (tinta makil) kolore \u00f1abardura ugari dituzte.\nTresnak.\nEkialde Urruneko kaligrafiaren tresnak \u00abletradunaren lau altxorrak\u00bb dira: tinta makila, tinta motrailua, papera eta pintzela.\nKaraktere multzoa.\nSinogramen izaera ez denez fonetikoa, errepertorio grafikoa ia amaigabea izan daiteke (121. urtean, 10.516 karaktere aipatzen ziren, baina 1717an 40.000 karaktere baino gehiago); izan ere, inprentak, ez bakarrik ez zuen pintzelaren erabilera geldiarazi, baizik lagundu egin zuen kaligrafia estiloen errepertorioak eta praktikak zabaltzen. Horrek guztiak azaltzen du, hein handi batean, idazketaren eta artearen arteko baliokidetasuna Txinan.\nArabiar kaligrafia.\nIdazketa arte gisa erabiltzea da Islamdar arteen osagai bereizgarrienetako bat. Arabiar kaligrafia (arabieraz: \u0641\u0646 \u0627\u0644\u062e\u0637, \"fann al-ja\u1e6d\u1e6d\") arabiar alfabetoa eta bere aldaerak erabiltzen dituzten herrialdeetako berezko apainketa arte bat da.\nArabiera da erlijio musulmanaren errebelazio koranikoaren hizkuntza. Hizkuntza hori oso azkar zabaldu zen islamdar mundu osoan, konkista musulmanarekin batera. Idazketak gauza bera egiten zuen, Korana behin eta berriz kopiatua baitzen, eta idatzia erlijio mezua zabaltzeko bide nagusietako bat bihurtu baitzen. Hizkuntza aldi berean baldin bada liturgia, komunikazio eta jakintza tresna bat, idazketak bere aldetik hiru funtzio ditu: erlijiosoa, utilitarioa eta apaingarria. Idazkera aldatu egiten da idazkien eta euskarrien izaeraren eta xedearen arabera.\nEstilo kaligrafiko asko daude, bi kategoria handitan banatuta: alde batetik, estilo kufikoa, karaktere angeludunez eratua; oso goiz sortu zen, lehenengo Koranak \"hijazi\" (\u062e\u064e\u0637\u0651 \u062d\u0650\u062c\u064e\u0627\u0632\u0650\u064a\u0651 \"\u1e2ba\u1e6d\u1e6d \u1e25ij\u0101z\u012by)\" idazkeraz kopiatzen hasi orduko, bai Egipton, bai Iranen; eta, bestetik, estilo kurtsiboa, bereiz idatzitako karaktereekin. Bi estilo handi horiek izugarri aldatzen ahal dira, herrialdearen eta garaiaren arabera. Esate baterako, kaligrafia angeludunen barruan, kufiko txirikordatua aipa daiteke, hizkien kirtenak nahasten dituena, edo kufiko animatua, zeinaren letrak giza eta animalia aurpegiekin amaitzen baitira.\nModu kurtsiboan, oro har, sei estilo kanoniko bereizten dira:\nArabieraz bestelako hizkuntzen kasuan (persiera, turkiera, amazigera, urdu, kroaziera edo swahili), beste estilo batzuk garatu izan dira, hala nola \"nasta'l\u00eeq\", idazkera etzana, \"naskhi\" eta \"ta'l\u00eeq\" nahasita, bereziki balio duena persieraz idazten diren eskuizkribuetan.\nKaligrafien kopuru zabal bat izateak ez du galarazten gainerako arte islamikoan ohikoa ez den batasun bat: idazkuntza, beraz, batasun eta bereizketaren ikur indartsu bat da, nahiz eta, batzuetan, sasikalligrafia batzuk sortzen dituen, irakurtezinak, oro har, baina identitate islamdar baten markatzaile sendoak.\nHebrear kaligrafia.\nRashi \u05e8\u05d1\u05d9 \u05e9\u05dc\u05de\u05d4 \u05d9\u05e6\u05d7\u05e7\u05d9 Rabi Shlomo Yitzjaki-ren akronimoa da; Rashiren iruzkinak Talmuden nahiz Tanakhen inprimatzeko erabiltzen diren letra erdi-etzana da. Beraren izena badarama ere, Rashik ez zuen inoiz erabili idazkera hori: letra-tipoa XV. mendeko eskuzko semi-kurtsiba sefardian oinarrituta dago. \nGeorgiar kaligrafia.\nGeorgieraren kaligrafia edo idazkera artistiko mota bat da, hiru alfabeto georgiarretan erabili izan dena. Bada mendeetako tradizio bat arte horretan, eta kristautasunak literatura-bizitza georgiarrean zeregin garrantzitsua izan du; izan ere, eliza ortodoxo georgiarreko monjeek eta beste erlijioso batzuek eskuizkribu eta erregistro historiko asko utzi dituzte.\nMendebaldeko kaligrafia edo latindarra.\nMendebaldeko kaligrafia edo kaligrafia latindarra alfabeto latindarraren erabileran oinarritzen da, eta erromatarrek sortu zuten; zentzu zabalagoan, alfabeto grekoa erabilita egindako lanak ere hartzen ditu bere baitan. Idazkera kaligrafiarekin osatzen duten elementuak bost dira: morfologia, idazketa-angelua, duktusa, modulua eta idazketaren pisua.\nErromatarrak, papiro-biribilkien ordez, erditik tolestutako pergaminoz (animalien larru ondua) egindako lehen liburuak erabiltzen hasi ziren. Erdi Aro osoan, monjeek kodexak kopiatu zituzten eskuz, gehienetan testu sakratuak, monasterioetako \"scriptoriumetan\". Haientzat, kaligrafia lana baino askoz gehiago zen: errezatzeko modu bat zen.\nMonjeen dedikazioaren emaitza arte-mota bat izan zen: hasierako letra ederrak, \"kapitularrak\" edo \"bertsalak\" izenekoak, bertsoaren hasieran kokatuta zeudelako, eta \"iluminazio\" deituriko ilustrazio \u00f1imi\u00f1oak.\nBeste irizpide batzuk.\nEgilearen arabera.\nHaurren kaligrafia: haurrek eta, oro har, hizkuntza baten idazketan hasten direnek ikasi behar dituzten ezaugarri eta elementuei dagokienez behar bezala eratutako idazketa da..\nEstiloaren arabera.\nEsate baterako, hauek daude Mendebaldekoen artean:\nKaligrafia gaelikoa.\nLatindar alfabetoko 26 letrez gainera, letra gaelikoak azentu zorrotza duten bokalak ditu (\u00c1\u00e1 \u00c9\u00e9 \u00cd\u00ed \u00d3\u00f3 \u00da\u00fa), bai eta puntu diakritikoa duten kontsonante multzo bat ere (\u1e02\u1e03 \u010a\u010b \u1e0a\u1e0b \u1e1e\u1e1f \u0120\u0121 \u1e40\u1e41 \u1e56\u1e57 \u1e60\u1e61 \u1e6a\u1e6b) eta \"agus\"en erabiltzen den \"\u204a\" zeinu tironianoa ere: irlanderaz eta esan nahi du. Era berean, s eta r letren forma intsularrak erabiltzen dira, eta horietako batzuek hasierako kaligrafian erabiltzen ziren ligatura zenbait dituzte, zeinak eskuizkribuen tradiziotik datozen. \"i\" xehea punturik gabe idazten da (nahiz eta ez den turkierazko punturik gabeko turkierazko i-a [\u0131]). Eta \"d\", \"f\", \"g\" eta \"t\" letrek forma intsularrak dituzte. Letra tipo gaeliko askok forma zeltak dituzte letra hauentzat: \"j\", \"k\", \"q\", \"v\", \"w\", \"x\", \"y\" eta \"z;\" beste hizkuntza zelta batzuetako bokalentzako euskarri gisa balio izaten dute. Halaber, \"&amp;\" eta \"\u204a\" zeinuak bereizi egiten dira (hala gertatzen zen tipografia tradizionalean ere), nahiz eta letra mota moderno batzuetan, errakuntzaz, \"et\"-en ordez zeinu tironianoa erabiltzen dute, biek \"eta\" esan nahi dutelako.\nKaligrafia untziala.\nKaligrafia untziala (latineko \"unci\u0101lis\" hitzetik; \u2018hazbete batekoa\u2019) idazketa mota bat da, non testua letra larriz erabiltzen zen, maiuskularen zentzu paleografikoan, hau da, bi lerro paralelo horizontalek mugatutako letra mota (xeheak edo minuskulak lau behar ditu). Ohiko erabilera izan zuen K.o. III. mendearen eta VII. mendearen artean, batez ere eskribau latindar eta grekoen artean. K.o. VIII. mendetik XIII. mendera arte, letra mota ohikoa zen izenburu eta letra nagusietan.\nGaiaren araberako kaligrafia.\nIkuspuntu artistiko batetik:\nKaligrafia modernoa.\nBerpizkundea.\nXV. mendetik aurrera inprenta leku guztietan zegoen zerbait bihurtu zela-eta, eskuizkribuen ekoizpena jaisten hasi zen.\u200b Hala ere, inprentaren gorakadak ez zuen kaligrafiaren amaiera ekarri.\nMendebaldeko kaligrafiaren berpizkundea XIX. mendearen amaieran hasi zen, William Morrisen estetikak eta filosofiak eta Arts and Crafts mugimenduak eraginda. Edward Johnston kaligrafia modernoaren aitatzat hartzen da.\u200b William Harrison Cowlishaw arkitektoaren eskuizkribuen kopia argitaratuak aztertu ondoren, William Lethaby ezagutu zuen 1898an, Arte eta Ofizioen Eskola Zentraleko zuzendaria, eta Britainiar Museoan eskuizkribuak aztertzea gomendatu zion.\nHorrek Johnstonen interesa piztu zuen kaligrafiaren artean, aho zabaleko boligrafoa erabiliz. Southampton Row-eko (Londres) Central School-en kaligrafiako ikastaro bat hasi zuen 1899ko irailetik aurrera, eta bertan eragina izan zuen Eric Gill diseinatzaile tipografiko eta eskultorearengan. Frank Pickek agindu zion diseina zezala Londresko metrorako letra molde bat, eta gaur egun ere horixe erabiltzen da (moldaketa txiki batzuekin).\nKaligrafiaren eta hizki modernoen artea inoren laguntzarik gabe berpizteko merezimendua eman zaio bere liburu eta irakaskuntzen bidez: gaiari buruzko bere eskuliburuak eragin berezia izan zuen tipografo eta kaligrafo britainiarren belaunaldi batean, besteak beste, hauengan: Graily Hewitt, Stanley Morison, Eric Gill, Alfred Fairbank eta Anna Simons. Johnstonek idazkera kaligrafiko biribila ere asmatu zuen: era soilean landua, luma zabal batekin idatzia, gaur egun \"sortze eskua\" deitzen dena. Hasieran, Johnstonek angelu lauko arkatz bat erabiliz irakatsi zien ikasleei esku untziala, baina, gero, angelu inklinatuko arkatz bat erabiliz. Lehenik, horri deitu zion \u00absortze eskua\u00bb, bere 1909ko argitalpenean. \nOndorengo garapenak.\nEdward Johnston kaligrafoaren bideak garapen zabal bat ukan zuen XX. mendean zehar mundu anglofonoan, batez ere Graily Hewitten lanen bitartez.\nJohnstonen ikasle Anna Simons funtsezkoa izan zen Alemanian kaligrafiarekiko interesa pizteko, alemanera itzuli baitzuen, 1910ean, Johnstonen \"Writing and Illuminating, and Lettering\". \nGaur egungo ordenagailuek gehien erabiltzen dituzten letra mota garaikideek (izan testu prozesatzaileetan, adibidez, Microsoft Word, Apple Pages; izan diseinu profesionaleko software paketeetan, Adobe InDesign, esaterako) zorretan dira, alde batetik, iraganeko kaligrafia estiloekin; eta, bestetik, gaur egungo letra mota profesionalen diseinatzaile zenbaitekin.\nUnicodek kaligrafiarako erabil daitezkeen \u00abScript\u00bb eta \u00abFaktur\u00bb alfabeto latindarrak eskaintzen ditu."}
{"id": "273239", "revid": "1962", "url": "https://eu.wikipedia.org/wiki?curid=273239", "title": "Zen", "text": "Zen (txineraz: \u79aa, \"Txan\") Budismoa budismo Mah\u0101y\u0101naren eskola bat da, Txinako Tang dinastiako garaian jatorria duela. \u201cCh\u00e1n\u201d budismoa beste hainbat eskolatan banadu zan, horien barnean japoniar eskola Zen asko, \u201cZen\u201d terminoarekin bezala ezagutzen dana.\nZen hitza \u201czenna\u201d-ren laburbildura bat da eta \u201czenna\u201d hitza japoniarren Txina \u79aa\u90a3 (ch\u00e1nn\u00e0) hitzaren ahoskuntza da eta gainera, dhy\u0101na sanskrito hitzatik dator, \u201cmeditazioa\u201d esan nahia duela. Daisetsu Teitaro Suzuki maisu japoniarrak berdintzen ditu dhy\u0101na eta zazen-a (txinatarrez \u5750\u7985 zu\u00f2ch\u00e1n, \u201ceserita meditatu\u201d)\nZen-ak nabarmentzen du eserita praktikatzen den meditazio bat dela, adimenaren ulermena eta bakoitzaren ikuspuntutik ikustea eguneroko bizitza, batez ere besteen onuretan arreta jarriz. Ezagutza intelektuala mespretxatzen du.\nZen irakasketetan pentsamendu Mah\u0101y\u0101na-ren hainbat alderdi desberdin agertezen dira, beste batzuen artean, Yogachara, Tath\u0101gatagarbha, La\u1e45k\u0101vat\u0101ra S\u016btra, bodhisattva eta Huayan.\nPraktika eta jatorria.\nTxinatar jatorria.\nDyh\u0101naren praktika txinatarrak.\nLehenengo aldiz meditazio budista Txinara An Shiago (floruit) eta Kum\u0101raj\u012bvaren gatik iritxi zan, egin zituzten hitzulpen batzuengatik. Bertan, \u201cDhy\u0101naren sutrak\u201d agertzen ziren. Hauek eta gero, asko izan ziren hitzulpenak egiten hasi ziren maisuak eta textu hauek izugarrizko influentzia eduki dute Zen-en praktikan eta paraktika horrek garai modernorarte iraun dute.\nMeditazioaren era ohikoenak.\nArnasa hartzearen atentzio osoa.\nEserita egiten den meditazioan (\u5750\u7985, Ch. zu\u00f2ch\u00e1n, Jp. zazen, Co. jwaseon), normalean praktikanteak \u201clotoaren posizioa\u201d deitzen den posizioa hartuko du, batzuetan, kuxin bat erabiliz.\nAdimena erregulatzeko, ikasleak arnastuak eta hatsa botatzeak zenbatzen dituzte, edo bietako bat. 10 arte zenbatu daiteke eta errepikatu adimena lasai egon arte.\nArgiztatze isila eta bakarrik eseri.\nMetodo oso komun bat meditazioa praktikatzeko \u201cargiztatzen isila\u201d (Ch. m\u00f2zh\u00e0o, Jp. mokush\u014d). Caodong eskolak hasi zuen teknika hau eta Hongzhi Zhengjuerekin (1092-1157) zerikusia dauka, berak idatzi baitzituen praktika honen testuak. Metodo hau budismoaren praktika \u015bamatha eta indiaren praktika vipa\u015byan\u0101 elkartzen ditu.\nHuatou eta Koans.\nTang dinastia zegoen bitartean, g\u014dng'\u00e0n (Jp. k\u014dan) literatura oso ezaguna egin zen. Bertan, maisu zen eta bere ikasleen arteko ikaskuntzak agertzen ziren. Anekdota hauek maisuaren ikuspuntua erakusten dute.\nDinastia honetan metodo berri bat zabaldu zen meditazioari buruz, esate baterako, Dahui, kanhua chan (\"esaldia behatu\") izenekoa, bezalako maisuek zabaldu zuten teknika hau. Teknika behatzean datza, huatoua behatzean zehazki. Huatoa korearrez hwadu da, ozeanoa. Hitz bakar bat behatzean datza teknika hau.\nKoansa, berriz, bere estilo formalizatua eratu zuen, ikaskuntzen plangintza bat duena.\nNianfo chan.\n\"Nianfo\" (\"nembutsu\", \"buddh\u0101nusm\u1e5bti\" \"Budaren oroitzapena\") Budaren izenaren errepikapenari egiten dio erreferentzia. Kasu gehienetan Amitabha Budaren izena errezitatzen da. Txinan, Lur Garbia budismoaren praktika esaldi hau errepikatzean oinarritua da: \u00abMitofo\u00bb (Amitabharen omenaldia). Praktika hau Chanen forma bezala hartu zuten Yongming Yanshou, Zhongfen Mingben eta Tianru Weize bezalako irudi txinatarrek. Ming dinastiaren amaieran, Lur Garbiaren praktiken eta Chanen meditazioaren arteko harmonizazioa Yunqi Zhuhong eta Hanshan Deqing bezalako figurek jarraitu zuten.\nPraktika hori eta \"nembutsu k\u014dan\" -erako egokitzapena ere erabiltzen ditu japonierazko eskola honek.\nErretiroak.\nZen praktikante-taldeek noizbehinka tenplu batzuetan meditazio-erretiroak egin ditzakete. Japonieraz, \"sesshin\" esaten zaio praktika horri. Eguneroko errutinak monjeek egunero hainbat orduz hausnartzea eska dezakeen arren, aldi intentsiboan zehar ia soilik zen-ean aritzen dira. 30 eta 50 minutu bitarteko zazen aldi ugariak atsedenaldiekin, otordu erritual formalekin (oryoki) eta lanaldi laburrekin (samu) elkartzen dira, eta arreta osoko egoera berarekin egin behar dira. Japoniako, Taiwango eta Mendebaldeko praktika budista modernoan, ikasle laikoak askotan joaten dira praktika intentsiboko saio horietara. Gune edo tenplu askotan egiten dira.\nLiteratura.\nTradiozo honek jatorria textuetan du. Textu hauek budismoaren irakaskutzetan dute oinarria eta zen maisuen hitzetan. Textu garrantzitsuenak zen eskolan honakoak dituzte:"}
{"id": "273240", "revid": "1545", "url": "https://eu.wikipedia.org/wiki?curid=273240", "title": "Jacques Attali", "text": "Jacques Attali (Aljer, Aljeria, 1943) frantses politikaria eta idazlea izan zen.\nBiografia.\nFrantziako goi-mailako lau unibertsitatetan aritu zen ikasten, eta ekonomian, zientzia politikoetan, ingeniaritzan eta herri-administrazioan graduatu zen. Unibertsitateko irakasle itzal handiko bihurturik, liburu asko idatzi zituen: ekonomiaz, politikaz, biografiak, fikzioa eta abar. Filmak egiten eta abestiak idazten ere jardun zuen. Attali, ordea, ekonomian aditu zelako egin zen ezaguna. 1970eko hamarraldiaren hasieran sartu zen Frantziako Alderdi Sozialistan. 1981ean, Fran\u00e7ois Mitterrand lehendakariaren aholkulari berezi izendatu zuten, eta, 1989an, estatu-kontseilari. Attalik asmamen oparoa zuen ekonomiatik at ere. Europa batu baten alde agertzen baitzen beti, berari eskaini zioten Berreraiketarako eta Garapenerako Europako Banku berriaren lehendakaritza. 1991n, izugarrizko laudorioak jaso zituen Estatu Batuetan, \"Millennium\" geopolitikako saiakera-bilduma ingelesez argitaratu zenean. Horietako batean, Attalik esan zuen Estatu Batuak Japoniaren eta Ozeano Bareko herrialdeen mende jarriko zela laster, amerikarrek ez bazuten produkzioa armagintza baino gogorrago bultzatzen. Gaur egun, PlaNet Finance erakundearen zuzendaria da."}
{"id": "273241", "revid": "336", "url": "https://eu.wikipedia.org/wiki?curid=273241", "title": "Dennis Joseph Enright", "text": "Dennis Joseph Enright (Leamington, Warwickshire, Ingalaterra, 1920ko martxoaren 11 - Londres, Ingalaterra, 2002ko abenduaren 31) poeta, eleberrigile eta kritikari ingelesa izan zen.\nBiografia.\nLeamington Collegen eta Downing Collegen (Cambridge) egin zituen ikasketak. 1947tik 1950era, ingeleseko irakasle aritu zen lanean Alexandriako Unibertsitatean. Hainbat katedra izan zituen Konan (Japonia), Berlin eta Bangkoken. Ondoren, Singapurreko Unibertsitateko irakasle izan zen.\nEnrightek ezagutzen dituen lekuak erakusten ditu poemetan, eta baita gainbeheran diren zibilizazioek dituzten arazoak ere. Poesia-bildumen artean, aipagarriak ditu: \"Bread rather than Blossoms\" (1956, \"Ogia loreen ordez\"), Japoniako bizitzaren hainbat alderdi aztertzen dituena; \"Some Men are Brothers\" (1960, \"Gizon batzuk anaiak dira\"), Siam, Berlin eta Japoniari buruzko poemak biltzen dituena; \"Addictions\" (1972, \"Zaletasunak\"); \"Daughters of Earth\" (1972, \"Lurraren alabak\"), eguneroko bizitzaren egoerak erakusten dituena; \"Rhyme Times Rhyme\" (1974, \"Errima-denborak\"); \"Sad Ires\" (1975, \"Hira tristeak\"); \"A Faust Book\" (1979).\nEleberrigile gisa, aipatzekoak ditu: \"The Apothecary\u00b4s Shop\" (1957, \"Botika denda\"), \"Conspirations and Poets\" (1966, \"Konspirazioak eta poetak\") eta \"Man is an Onion\" (1972, \"Gizona tipula da\")."}
{"id": "273242", "revid": "46380", "url": "https://eu.wikipedia.org/wiki?curid=273242", "title": "Andr\u00e9 Jolivet", "text": "Andr\u00e9 Jolivet (Paris, 1905eko abuztuaren 8a - \"ib.\", 1974ko abenduaren 20a) frantses musikagile eta orkestra-zuzendaria izan zen.\nE. Var\u00e8serekin eta P. Le Flemekin ikasi zuen Parisen. Var\u00e8sek konposizioaz eta orkestragintzaz zituen kontzeptu ausartak erakutsi zizkion eta musika \u00abmagikoa\u00bbaren bidea ireki zion. Mistikotasun eta magia kutsua nabari zaio lehen lanetan (\"Cinq incantations\", \"Cinq danses rituelles pour flaute\", \"Cosmogonie\", \"Mana\"). Sch\u00f6nberg, Berg eta, batez ere, Bart\u00f3kek lagundu zioten. Daniel Lesur, O. Messiaen eta Y. Baudrierrekin batera \"Jeune France\" izeneko taldea sortu zuen, frantses musika modernoa suspertzeko helburua zuena. Bere musikagintzaren bigarren aldian gai esoterikoak baztertu eta 1940. urtetik aurrera, gerran ibili ondoren, jendearengana hurbildu nahi izan zuen, musika zuzenagoa eta sinpleagoa erabiliz (\"Complaintes du soldat\" eta \"Po\u00e8mes intimes\"). Hirugarren aldian, berriz, tinbre eta hizkera berri berezi bila hasi zen, aurreko bi aldietako joerak batuz (\"\u00c9pithalame\", \"Uxor tua meza\"). 1943-1959. urte bitartean Com\u00e9die-Fran\u00e7aiseko musika zuzendaria izan zen eta Parisko kontserbatorioko irakaslea 1965-70. urte bitartean. 1972. urtean Musika Sari Nazionala irabazi zuen."}
{"id": "273244", "revid": "512", "url": "https://eu.wikipedia.org/wiki?curid=273244", "title": "\u00c9ric Rochant", "text": "\u00c9ric Rochant (Paris, Frantzia, ) zinema-zuzendaria da.\nBizitza.\nIDHEC Zinema Eskolan lortu zuen zuzendari-diploma, eta film laburrak egiten hasi zen film luzeak egiteko baliabideak eskuratzearren. Film labur haietako batekin, \"Pr\u00e9sence f\u00e9minine\" filmarekin (1987, \"Presentzia femeninoa\"), hainbat sari eta arrakasta handia lortu zuen, eta horrela hasi zen hurrengo proiektua aurrera ateratzeko lehen harremanak egiten. Hurrengo film hori izan zen Rochantek egindako lehenengo film luzea: \"Un monde sans piti\u00e9\" (1989, \"Mundu gupidagabea\"), zeinetan aztertu baitzuen gazteriaren etsipena eta etorkizun iluna. Film hari esker, bere unibertso propioa sortzea lortu zuen Rochantek, eta, arrakastaz baliaturik, proiektu handi garesti bat proposatu zion Gaumont etxeari: \"Les patriotes\" (1994, \"Abertzaleak \"). Oinarri psikologikoko ekintza-filma izan zen hura, nazioarteko espioitzako gertaerak kontagai dituena. Mossad israeldar zerbitzu sekretuaren berri ematen du, eta helburuen eta helburuak lortzeko baliabideen zilegitasunaren inguruko gogoeta proposatzen dio Rochantek ikusleari, gai hori aitzakia harturik.\nFilm haren ondoren, proiektu handinahiak alde batera utzi, eta hasierako joeretara itzuli zen \"Anna Oz\" filmarekin (1996). Orduz geroztik, \"Total Western\" (2000) eta \"L'Ecole pour tous\" (2006) film luzeak eta \"Mafiosa, le clan\" (2008 eta 2010) telesaila egin ditu."}
{"id": "273245", "revid": "6950", "url": "https://eu.wikipedia.org/wiki?curid=273245", "title": "Jonas Salk", "text": "Jonas Edward Salk (New York, AEB, 1914ko urriaren 28a - La Jolla, Kalifornia, AEB, 1995eko ekainaren 23a) estatubatuar sendagilea izan zen.\nPoliomielitisaren kontrako txerto benetan eraginkorra lortu zuen lehena izan zen. Txertoa ez patentatzea erabaki zuen banaketa globala maximizatzeko, diru-irabazirik ez bilatzea aukeratu zuen eta gaixotasunari ahalik eta modurik eraginkorrenean aurre egitearen alde egin zuen.\nBiografia.\nNew Yorkeko Unibertsitatean ikasi zuen medikuntza eta han egin zen doktore 1939an. New Yorkeko ospitale batean lan egin zuen 1940an, Michigango Unibertsitatean 1942an eta Pittsburgheko Unibertsitatean 1947an (birologia-laborategiko zuzendari izan zen bertan).\n1963an La Jollako (Kalifornia) Ikerketa Biologikoen Institutua (gerora Salk institutua izango zena) sortu zuen eta bertako zuzendari izan zen. Salken ikerketak txertoak lortzera bideratuak izan ziren batez ere, gripearen kontrakoak lehenbizi, eta poliomielitisaren kontrakoa gero. 1952an Salk txertoa lortu zuen, birus hilekin; txerto hura kasuen % 80-90ari aurre egiteko gauza zela frogatu ahal izan zuen. Lorpen hori zela-eta, Estatu Batuetako gobernuak Askatasunaren Domina eman zion 1977an. Ohorezko Legioa (1955), Lasker saria (1956) eta Robert Koch domina (1963) ere eman zizkioten, besteak beste.\nAzken urteetan, HIESaren kontrako txertoa bilatzen saiatu zen Salk.\nIdatzi zituen lanen artean aipatzekoa da \"Anatomy of Reality\" (1983, \"Errealitatearen anatomia\")."}
{"id": "273246", "revid": "28807", "url": "https://eu.wikipedia.org/wiki?curid=273246", "title": "Jonas Edward Salk", "text": ""}
{"id": "273247", "revid": "28807", "url": "https://eu.wikipedia.org/wiki?curid=273247", "title": "Fernando Alfonso Collor de Mello", "text": ""}
{"id": "273248", "revid": "512", "url": "https://eu.wikipedia.org/wiki?curid=273248", "title": "Alberto Rementeria", "text": "Alberto Rementeria Albistegi (Bilbo, Bizkaia, 1953 -) bizkaitar pintorea da.\nBiografia.\nBilboko Arte Ederretako Goi Eskolan egin zuen prestakuntza (1971-1976), eta ikasle zela egin zuen aurreneko bakarkako erakusketa, 1972an, Barakaldon. 1975ean, Espainiako Hezkuntza eta Kultura Ministerioaren beka bat eskuratu zuen, eta bi urte geroago, 3x13 Taldeko kideekin batera erakutsi zituen bere lanak Deustun.\nHainbat aldiz aurkeztu izan zituen bere lanak 80ko hamarkadan Arteder Bilboko Arte Garaikidearen azokan. Bere banakako erakusketa gehienak 1982, 1996 eta 1991n egindakoak, esaterako Windsor galerian aurkeztu ditu. Orobat Windsorren bidez erakutsi ditu maiz bere lanak Madrilgo Arco azokan ere.\nErakusketa kolektiboei dagokienez, aipagarria da, besteak beste, 1986an Madrilgo Gamarra Garrigues galerian antolatu zen \"Belaunaldi Berria\" erakusketa, euskal herritar margolari gazteen lana aurkeztu zuena.\nArtegintzaren alor ugari landu ditu Rementeriak, besteak beste akuarela, kartelgintza, ilustrazioa...\n1979az geroztik, Pintura irakasle da EHUko Arte Ederretako Fakultatean, eta bertan egin zen doktore 1989an. 1988an, Eusko Jaurlaritzak deitutako Gure Artea lehiaketa irabazi zuen, hainbat urtez accesitak lortu ondoren."}
{"id": "273249", "revid": "28807", "url": "https://eu.wikipedia.org/wiki?curid=273249", "title": "Alberto Rementeria Albistegi", "text": ""}
{"id": "273251", "revid": "56334", "url": "https://eu.wikipedia.org/wiki?curid=273251", "title": "Sohrab Shahid-Saless", "text": "Sohrab Shahid-Saless (; Teheran, 1944 - Chicago, 1998) irandar zinema-zuzendaria izan zen.\nArte dramatikoko ikasketak egin zituen Vienan eta zinemakoak Parisen, eta 1968an sorterrira itzuli zen. Bere herriko Kultura ministerioaren eskariz zenbait dokumental egin ondoren, 1973an \"Yek ettefaeq sadeh\" bere lehen filma egin zuen Bressonen eraginpean. \"Tabiat-e bijan\" filma du maisulan nagusia, Berlingo Jaialdian saritua; oso estilo bakuneko filma da eta bere ohiko gaiak agertzen ditu, tratamendu zorrotzarekin: bakardadea, komunikazio-eza, samina, etsipena, etab. Baina Iranen ezinezkoa zitzaionez bere karreran aurrera egitea, Alemaniara aldatu zen 1974an, eta han aukera izan zuen bere gai eta estiloa alde batera utzi gabe aurrera egiteko. Horren adibide dira \"In der Fremde\" eta \"Empf\u00e4nger Unbekannt\" etorkinei buruzko filmak, \"Reifezeit\" eta \"Tagesbuch eines Lebenden\", bakardearen ingurukoak, edota \"Ordnung\".\nAipagarria du, orobat, \"Utopia,\" ordu arteko gaiak alde batera utzirik egindako lana; izan ere, 1980ko hamarraldian gai berriak lantzen ahalegindu zen, baina ez zuen aurreko lanekin adinako arrakastarik eskuratu. 1995ean Kanadara aldatu zen eta, azkenik, Estatu Batuetan hartu zuen bizitokia."}
{"id": "273252", "revid": "1491", "url": "https://eu.wikipedia.org/wiki?curid=273252", "title": "Pedro Manuel Ugartemendia", "text": "Pedro Manuel Ugartemendia (Andoain, Gipuzkoa, 1770 inguruan - Baiona, Lapurdi, 1835) gipuzkoar arkitektoa izan zen.\nBiografia.\nMadrilen egin zituen arkitektura-ikasketak. Espainiako Independentziako Gerra baino lehen, Aieteko eta Ibaetako elizak egin zituen, eta 1803. urtean Gipuzkoako errepideetako zuzendari izendatu zuten. 1808an Erdoiztako San Isidro baseliza egin zuen.\nDena dela, Ugartemendiaren lan handiena Wellingtonen gudarosteek 1813an suntsiturik utzi zuten Donostia berriro eraikitzea izan zen. Eztabaida sutsuak piztu ziren, ordea, bizilagunen artean, batzuk jatorrizko egitura gordetzearen aldeko agertu baitziren, eta besteak hiria erabat berriztatzearen aldekoak baitziren. Ugartemendiaren jatorrizko proiektuan hainbat aldaketa egin ondoren, 1816. urtean onartu zuen Udalak, eta egun ezagutzen den Donostiaren egitura gauzatzen hasi zen. Konstituzio plaza egin zen Ugartemendiaren diseinuari jarraituz (1817), eta Ugartemendiak berak zuzendu zituen udaletxearen eraikitze-lanak. Berak eraikia zen, halaber, Embeltran kaleko Alhondiga eraikuntza, gaur egun desagertua. San Martin hilerria, Santa Katalina zubia, Santa Klara uharteko lazaretoa, erietxe militarra eta Irun-Andoain errepidea proiektatu zituen, besteak beste, azkena Mariano Jose Laskurain arkitektoarekin batera."}
{"id": "273253", "revid": "28807", "url": "https://eu.wikipedia.org/wiki?curid=273253", "title": "Pedro Manuel de Ugartemendia", "text": ""}
{"id": "273254", "revid": "96586", "url": "https://eu.wikipedia.org/wiki?curid=273254", "title": "Vittorio Alfieri", "text": "Vittorio Alfieri kondea ( ahoskatua; Asti, Piemonte, - Florentzia, ) italiar antzerkigile eta olerkari izan zen. Europan zehar bidaiatu ondoren (1767-1772), Turina itzulirik literaturari lotu zitzaion behin betiko. Bere literatura-lanak \"Risorgimento\"ko giroa sortzen lagundu zuen. Plutarkoren \"Bizitza paraleloak\" eraginiko zirrarak tragediak idaztera bultzatu zuen (hemeretzi guztira, 1774tik 1787ra). Hasieran, Frantziako Iraultzaren aldekoa izan bazen ere, gerora haren aurka bihurtu zen, eta frantziarren aurkako kritika gogorra idatziz (\"Il Misogallo\"). Maitasunezko bizitza eta idazle-kezkak zuzenki adierazi zituen bere lan lirikoan. Zenbait idazki politiko plazaratu zituen: \"Tiraniari buruz\" (1779), \"Printzea eta literaturari buruz\" (1786). Alfieriren literatura alderdirik behinena eta gaurkotasunik galdu ez duena antzerkia da: \"Saul\", \"Felipe\", \"Polinize\", \"Antigona\", \"Agamemnon\", \"Virginia\", \"Oreste\", etab. Tragedia hauek harrera ezin hobea izan zuten Italian, antzerti nazional baten piztuera baitzekarten; gai klasikoak erabiliz, askatasun politiko eta moralaren defentsa aldarrikatzen dute, eta eragin handia izan dute erromantikoengan. Bere autobiografia, \"Vita\" (1803, \"Bizitza\"), hil ondoan argitaratua, da egile honen lan nagusia."}
{"id": "273255", "revid": "448", "url": "https://eu.wikipedia.org/wiki?curid=273255", "title": "Alonso Berruguete", "text": "Alonso Berruguete, izen osoa Alonso Gonz\u00e1lez Berruguete (Paredes de Nava, 1488 inguruan - Toledo, 1561), espainiar eskultore eta margolaria izan zen.\nBizitza.\nPedroren semea eta haren ikaslea izan zen, dirudienez; 1508 inguruan Italiara joan zen, eta Erroman eta Florentzian egonaldiak egin zituen. Michelangeloren ikasle izan zen eta hari jarraituz sorturiko joera manieristari lotu zitzaion lehenetakoa izan zen. 1517an Espainian zegoen berriro eta ondoko urtean Karlos V.aren margolaria izan zen.\nEskultore gisa, Valladoliden, Salamancan eta Toledon aritu zen. Eskultura polikromoa landu zuen, dramatismo agerikoa, manierismoaren ikusmoldeak jarraitzen zituena, baina tradizio gotikoak erabat ahaztu gabe. 1523an, Mejoradako erretaula nagusia (Olmedo) egiteko kontratatu zuten. Ordukoa da, halaber, San Joan elizako \"Ecce Homo\", Olmedokoa; lan erraldoi horietan daude Berrugueteren eskulturarik ezagunenak, hala nola \"San Sebastian\" ospetsua.\nValladoliden, Santiago elizako Epifaniaren erretaula egiteko kontratua 1537koa da. Berak eginak dira Toledoko katedraleko goiko aulkiteriaren erdia (1539) artzapezpikuaren aulkia, eta alabastroan landutako \"Antzaldatzea\". Berrugueteren beste lan garrantzitsu batzuk dira \"Salome\" (1512-1517 ingurukoa) eta \"Tavera kardinalaren hilobia\" (1561)."}
{"id": "273256", "revid": "512", "url": "https://eu.wikipedia.org/wiki?curid=273256", "title": "Kweisi Mfume", "text": "Kweisi Mfume (jaiotza-izena: Frizzell Gerald Gray ; Baltimore, 1948ko urriaren 24a) estatubatuar buruzagi politikoa da.\nMfume Baltimoren jaio zen, eta han igaro zituen haurtzaroa eta gaztaroa, bitarteko handirik gabe. Eskolatik bota zuten, eta lagun-talde batekin bizi izan zen kalean, harik eta 16 urterekin, ama hil zitzaionean, etxera itzuli zen arte. 1972an hartu zuen Kweisi Mfume izena. Hurrengo urteetan, ikasketak egin zituen: 1976an, lizentzia lortu zuen Morgan Unibertsitatean, eta, 1976an, master-titulua, Johns Hopkins Unibertsitatean. Hurrengo hiru urteetan, irratian aritu zen lanean, musika-programa batean eta elkarrizketatzaile gisa. 1979an, Baltimoreko Udaleko zinegotzi hautatu zuten, eta, 1986an, Estatu Batuetako Legebiltzarreko kide. Legebiltzarrean, Banku, Finantza eta Hirigintza Batzordean eta Hezkuntza eta Laneko batzordeetan aritu zen, besteak beste. 1995ean, Congressional Black Caucuseko lehendakari hautatu zuten, eta Legebiltzarra utzi zuen. 1996an, National Association for the Advancement of Colored People (NAACP, Beltzen Sustapenerako Elkarte Nazionala) erakundearen buruzagitza hartu zuen. Eragin handia izan zuen Washingtonen 1990eko hamarraldian. 2006an, AEBetako Senaturako hautagai demokrata izateko aurkeztu zuen bere burua, baina Ben Cardin aukeratu zuten kargu horretarako."}
{"id": "273257", "revid": "512", "url": "https://eu.wikipedia.org/wiki?curid=273257", "title": "Juan de Vald\u00e9s Leal", "text": "Juan de Vald\u00e9s Leal (Sevilla, Espainia, 1622ko maiatzaren 4a - Sevilla, 1690eko urriaren 15a) espainiar pintore, grabatzaile eta dekoratzaile barrokoa izan zen. Gai eta egoera lazgarriak, eta herioa pintatzeagatik da batez ere ezaguna.\nBiografia.\nHaurretan Cordobara aldatu zen; Antonio del Castilloren ikasle izan zen han, eta haren eta Herrera Zaharraren eragina jaso zuen.\nOso gaztetan hasi zen margolari gisa eta 1640 eta 1650 hamarraldietan osatu zuen bere lehen aldia, Cordobako obrekin. Bere lehen lan ezaguna, \"San Andres\" koadroa (Cordobako San Frantzisko eliza), 1647koada eta lehenengo aldian aipagarriak ditu, halaber, \"Zilarginen Ama Birjina\" (Cordobako museoa) eta 1653an Carmonako Santa Clara elizarako kontrataturiko koadro sail bat, santu haren bizitzari buruzkoa (\"Santa Clararen iragarmena\", \"Santa Clararen heriotza\", etab.) eta batez ere Karmengo komentuko erretaulako margoak (\"Igarlearen ametsa\", \"Karmengo Ama\", \"Aitzuloetako Ama\" 1658), barrokismoa gehien antzematen zaion maisulana. Vald\u00e9s Lealek dinamismo handiko obrak, oso irudi adierazgarriak egin zituen oro har, baina aldi honetako ezaugarri nagusia izan zen koloreen aberastasuna.\nBigarren aldia Sevillan igarotako urteetako obrek osatua da. Orduan iritsi zuen heldutasuna bere estiloak. Irudi luzeak, dinamikoak eta jarrera behartuak erabili zituen garai honetan. Azpimarratzekoak dira, besteak beste, Andre Maria Sortzez Garbia saila, San Diegoko, Lisboako eta Cadizko museoetan dauden koadroez osatua, besteren artean, San Jeronimo saila (Sevillako museoa), 1660 inguruan egin zituen, orobat, \"Hutsaltasunaren alegoria\" eta \"Ala\u00f1araren bihurtzea\" (Yorkeko museoa), lehenengo izadi hilak, gerora nabarmenaraziko zuen jeneroko lehenak hain zuzen.\nAzken urteetan (1669-1690) kolore ilunagoak eta gai makabroak erabili zituen batez ere; lehenengo aldiari jarraituz egin zituen, hala ere, Andre Maria Sortzez Garbia eta Jasokundea (Sevillako museoan biak). Bere bi obrarik ezagunenek ordea, azken urteetan Sevillako Karitatearen Ospitalerako egin zituen: \"In ictu oculi\" (\"Herioaren garaipena\") eta \"Finis gloriae mundi\" (\"Munduko loriaren amaiera\"); ez dute mugimendurik adierazten, eta, herioa hilkutxa eta sega daramatzala, eta hil-hoztegi bat irudikatzen dute, hurrenez hurren. Pintore dramatikoa eta bortitza izan zen, Sevillako eskola barrokoko maisurik handienetakoa."}
{"id": "273258", "revid": "28807", "url": "https://eu.wikipedia.org/wiki?curid=273258", "title": "Juan de Nisa Vald\u00e9s Leal", "text": ""}
{"id": "273260", "revid": "336", "url": "https://eu.wikipedia.org/wiki?curid=273260", "title": "Renato Castellani", "text": "Renato Castellani (Finale Ligure, Savona, Italia, 1913ko irailaren 4a - Roma, Italia, 1985eko abenduaren 28a) italiar zinemagilea izan zen.\nBiografia.\nArkitektura-ikasketak egin zituen Milanen. Mario Camerini eta Alessandro Blasettiren laguntzaile gisa hasi zen zineman lanean.\n1941ean zuzendu zuen lehenengo lana: \"Pistola tiroa\". Lan horretan 1930eko Errusian aristokraziaren jokabideak azaltzen ditu zehaztasun handiz. Ildo beretik egin zituen \"Zaza\" (1942) eta \"Mendiko emakumea\" (1943).\nGerra ondoren tetralogia moduko bat egin zuen, ohitura-ikerketa baten erara. \"Nire semea irakasle \"(1946), \"Erromako eguzkipean \"(1948), \"Udaberria \"(1949) eta \"Deux sous d\u00b4espoir\" (1951, Cannesko jaialdiko Urrezko Palma) lanetan malenkoniaz betetako umoreaz jende arrunta deskribatzen du.\nSustrai intelektualak bilatu zituen Shakespeare pantaila handira eramanaz: \"Romeo eta Julieta \"(1954). Film horrek Veneziako Urrezko Lehoia irabazi zuen. Ondoren egin zituen filmek ez zuten horrenbesteko arrakastarik izan: \"Infernua hirian \"(1958), \"Bidelapurra \"(1961), \"Mare matto\" (1963). \"Questi fantasmi\" (1967) eta \"Una breve stagione\" (1969) egin ondoren, telebistako lan didaktiko handietara jo zuen: \"Vita di Leonardo\" (1971), \"Le Vol de la Joconde\" (1977), \"Giuseppe Verdi\" (1982)."}
{"id": "273261", "revid": "90204", "url": "https://eu.wikipedia.org/wiki?curid=273261", "title": "Enrique Garc\u00eda Asensio", "text": "Enrique Garc\u00eda Asensio (Valentzia, Espainia, ) espainiar orkestra-zuzendaria da.\nBizitza.\nMadrilgo Kontserbatorioan egin zituen ikasketak, eta hiri hartako unibertsitateko orkestra-zuzendari titular izan zen. Zuzendaritza-ikasketak Municheko Goi Mailako Eskolan osatu zituen, Lessingekin, eta Sienako Academia Chigianan, Celibidacherekin. RAI etxeak ematen duen Zuzendaritza Saria irabazi zuen 1962an, eta hurrengo urtean lortu zuen Sienako Akademiaren saria.\nLas Palmasko Orkestra Filarmonikoko zuzendari titularra izan zen, eta orobat izan zen hiri hartako Kontserbatorioko zuzendaria. 1967an, New Yorkeko Mitropoulos saria eman zioten, eta Washingtongo Orkestra Sinfonikoko zuzendari-laguntzailea izan zen. 1966tik 1984ra, Radio Televisi\u00f3n Espa\u00f1olaren orkestra filarmonikoaren zuzendari titularra izan zen.\nGarrantzi handiko lana egin du, orobat, Madrilgo Kontserbatorioan (hango katedraduna da 1970az gero), eta Dominikar Errepublikako Orkestra Sinfoniko Nazionalak antolatzen dituen orkestra-zuzendaritzako nazioarteko ikastaroetan. Mundu guztian zehar zuzendu ditu kontzertuak, eta zenbait egile espainiarren lanak estreinatu ditu, Garc\u00eda Abrilenak, besteak beste."}
{"id": "273262", "revid": "1545", "url": "https://eu.wikipedia.org/wiki?curid=273262", "title": "Mariano Barbacid Montalb\u00e1n", "text": ""}
{"id": "273263", "revid": "65203", "url": "https://eu.wikipedia.org/wiki?curid=273263", "title": "Bret Easton Ellis", "text": "Bret Easton Ellis (Los Angeles, 1964ko martxoaren 7a) estatubatuar idazlea da.\nHogei urte zituela, \"Less than Zero\" (1985) idatzi zuen. Lehen pertsonan idatzitako lana da, eta guraso aberatsen diru-gehiegikeriaren ondorioz asperturik eta galdurik bizi diren Hollywoodeko gazteen bizimodua azaltzen du. Gaien gordintasunak, batere apaindurarik gabeko estilo lehorrak, etorkizunik ezak eta pertsonaiek bizi duten miseria moralak eragin handia izan zuten irakurleengan, eta eleberria best-seller bihurtu zen 1980ko hamarraldian. Liburu hori argitaratu eta hiru urtera, \"The Rules of Attraction\" (1987) argitaratu zuen, lehenengo lanaren segida moduko bat. 1991n, \"American Psycho\" idatzi zuen, izugarrizko eskandalua eragin zuena. Lan horretako pertsonaia nagusiak, Patrick Batemanek, diru asko irabazten du, eta 1980ko hamarraldiko gizon idealaren araberakoa da, baina emakume gazteak torturatzen eta hiltzen ditu gauez. Lan horrek eztabaida izugarria eragin zuen, eta berehala izan zen best-sellerra mundu osoan. Gero, kontakizun-bildumak argitaratu zituen: \"The Informers\" (1994) eta \"Glamorama\" (1998). Azken eleberri horretan, New Yorkeko artisten bizimodua azaltzen du. Orduz geroztik, \"Lunar Park\" (2005) \"Imperial Bedrooms\" (2010) eta \"The Shards\" (2023) idatzi ditu. Zinemara eraman dira \"Less than Zero\", \"The Rules of Attraction\", \"American Psycho\" eta \"The Informers\"."}
{"id": "273264", "revid": "96586", "url": "https://eu.wikipedia.org/wiki?curid=273264", "title": "Odysseus Elytis", "text": "Odysseas Alepoudellis, , Odysseas Elytis \u039f\u03b4\u03c5\u03c3\u03c3\u03ad\u03b1\u03c2 \u0395\u03bb\u03cd\u03c4\u03b7\u03c2 izengoitia zuena (Heraklion, Kreta, 1911ko azaroaren 2a - Atenas, 1996ko martxoaren 18a), greziar olerkari eta saiakera idazlea izan zen. Surrealismoaren eragina hasierako poesian nabaria du: \"Orientabideak\" (1940) eta \"Lehen eguzkia\" (1943). Haren ideiek, Greziako kolorez eta argiz jantziak, mirari sentikor baten irudia dute. Gero, lirismo tradizionalagorako joera eta tonu epiko zorrotza hartzen dute; egungo historiarekiko lotura hertsia agertzen du \"Kantu heroiko elegiakoa, Albanian eroritako ikurrari\" eta \"Sei eta ausiki bat zerurako\" (1960) liburuetan, eta orobat \"To Axion Esti\" (1959, \"Bidezko da\"), bere obrarik garrantzitsuenean. Beste poema-liburu interesgarriak ere baditu, hala nola \"Monograma\" (1972), \"Igarlea\" (1973), \"Alabaordeak\" (1974), \"Vila Natacha\" (1974), \"Zeinuen araudia\" (1977) eta, batez ere, \"Maria Nefeli\" (1979) aparta, etsita egon arren etorkizun handia duen emakume gazte baten irudian oinarritua. Prosan saiakerak, \"Teofilo pintorea\" (1973), \"Paper irekiak\" (1974) eta \"Papadiamantisen xarma\" (1976), eta itzulpen ugari egin ditu, besteak beste, \"Berridazketa\" (1976) liburuan bildutako Giraudoux, Maiakovski, Jouve, Lorca, Ungaretti eta Brechten lanenak. 1979an, Literaturako Nobel saria jaso zuen."}
{"id": "273266", "revid": "6327", "url": "https://eu.wikipedia.org/wiki?curid=273266", "title": "Odysseas Elytis", "text": ""}
{"id": "273267", "revid": "336", "url": "https://eu.wikipedia.org/wiki?curid=273267", "title": "Jean-Pierre Papin", "text": "Jean-Pierre Papin ( ahoskatua; Boulogne-sur-Mer, Frantzia, 1963ko azaroaren 5a) frantses futbol-jokalaria da\nBiografia.\nINF Vichy taldean hasi zen jokatzen, eta Valenciennesen gero, Frantziako Bigarren Mailan. 1985ean, Brugge taldeak hartu zuen, eta Belgikako Kopa irabazi zuen hurrengo urtean. 1986an, Olympique de Marseille taldeak fitxatu zuen, eta talde harekin Frantziako Txapelketako lau titulu irabazi zituen segidan (1989-1992), eta Frantziako Kopa bat (1989). Frantziako golegile nagusia izan zen bost urtez jarraian.\n1992an, AC Milanek fitxatu zuen, eta Italiako bi liga irabazi zituen talde horrekin (1993 eta 1994), besteak beste, Marco van Basten eta Franco Baresi jokalariekin. 1994an, Alemaniara joan zen, Bayern Munichekoa taldean jokatzera, Lothar Matth\u00e4usekin, besteak beste. Talde harekin, 1996ko UEFAko Kopa irabazi zuen. Urte hartan bertan, Frantziara itzuli zen, Bordeleko Girondins taldean jokatzera. Europako Kopako bi finaletan parte hartu zuen (1991 eta 1993an), baina ez zuen behin ere irabazi. 1991n, Europako jokalari onena izendatu zuten.\nNazioarteko 48 partida jokatu zituen Frantziako selekzioarekin, eta 30 gol sartu zituen. 1986an, Mexikoko Munduko Txapelketan, Frantziako selekzioa hirugarren geratu zen.\nFutbol profesionala utzi eta gero, entrenatzaile izan zen zenbait urtean, eta telebista eta irratiko esatari-lanetan ere aritu da."}
{"id": "273268", "revid": "512", "url": "https://eu.wikipedia.org/wiki?curid=273268", "title": "Heinrich Friedrich Karl Reichsfreiherr vom und zum Stein", "text": "Heinrich Friedrich Karl Reichsfreiherr vom und zum Stein, ezagunagoa Vom Stein baroia gisa (Nassau, 1757ko urriaren 25a - Kappenberg, Westfalia, 1831ko ekainaren 29a), Prusiako politikaria izan zen.\nBiografia.\nAitoren semeen sendi batean jaio zen. G\u00f6ttingenen egin zituen ikasketak. 1780an Prusiako erregearentzat lanean hasi zen eta hogeita bost urtez Prusiako ekonomia- eta industria-garapenari atxikia egon zen.\nFrantziako Iraultzaren etsai amorratua zen; 1803an Prusiak beretu berri zituen lurraldeen administrazioaz arduratu zen. 1806an Finantza ministro izendatu zuten eta aurre egin zion Napoleonen zabalkundeari. 1807an oinarrizko berrikuntzak proposatu zituen: laborarien morrontza deuseztatzea, administrazio zentrala berriro antolatzea, gudarostea errotik eraberritzea. Baina Prusiako klase agintariak eta Napoleonek aurka egin zioten eta 1808ko azaroan kargua utzi eta erbesteratu behar izan zuen, Austriara hasieran eta Errusiara gero.\nErrusiaren eta Prusiaren artean hitzarmen bat izenpetzea eta Frantziari gogor erasotzea proposatu zuen; borboitarren itzuleraren aldeko agertu zen eta Alemaniak Alsazia beretu zezala eskatu zuen; ez zuen lortu, ordea, Germaniako Inperioa berriro osatzea.\nVienako Batzarraren ondoren politika utzi eta 1819an Alemaniako Historia Elkartea sortu zuen."}
{"id": "273269", "revid": "28807", "url": "https://eu.wikipedia.org/wiki?curid=273269", "title": "Karl von Stein", "text": ""}
{"id": "273270", "revid": "28807", "url": "https://eu.wikipedia.org/wiki?curid=273270", "title": "Heinrich Friedrich Karl vom Stein", "text": ""}
{"id": "273272", "revid": "28807", "url": "https://eu.wikipedia.org/wiki?curid=273272", "title": "Vom Stein baroia", "text": ""}
{"id": "273273", "revid": "512", "url": "https://eu.wikipedia.org/wiki?curid=273273", "title": "Martin Ibarbia Maiz", "text": "Martin Ibarbia Maiz (Beasain, 1943ko uztailaren 29a) gipuzkoar ekoizlea da. Maisutza ikasi zuen eta, ondoren, masterra lortu Komunikazio eta Irudi Korporatiboan. Ikastolen inguruko ekimenetan, telebistan eta zinemaren inguruko lanetan aritu ondoren, \"Kilometroak\" ekimenaren sortzaileetako bat izan zen, besteak beste, baita Euskal Telebistaren Programa Zuzendaria ere 1981etik 1985era bitartean. 1988tik aurrera, Orio Produkzioak S.A. ekoiztetxeko zuzendari nagusia da, eta horren bidez hainbat telesail, saio eta dokumental ekoitzi ditu, telebistarako gehienbat. Aipagarriak, dira, besteak beste, ETBrako ekoitzi dituen \"Hitzaro-Lengua Viva\" eta \"Sautrela\" saioak, euskarari buruzkoa lehena eta literaturaren ingurukoa bigarrena. Euskadiko Filmotekako kidea da; erakunde horren lehendakari izan zen 1989tik 1995era, eta 1999ko martxoan berriz hautatu zuten kargu horretarako. Europako zinematekak elkartzen dituen Association Europ\u00e9ene In\u00e9dits elkargoko lehendakariordea ere izan zen 1992tik 1995era. Eusko Ikaskuntzako Zinema Saileko lehenengo lehendakaria eta Batzorde Iraunkorreko kide izan da. Telebistarako saioak eta dokumentalak ekoizteaz gain, gidoilari- eta zuzendari-lanetan ere badihardu."}
{"id": "273274", "revid": "512", "url": "https://eu.wikipedia.org/wiki?curid=273274", "title": "Konstantinos Karamanlis", "text": "Konstantinos Georgiou Karamanlis (; K\u00fcpk\u00f6y, Otomandar Inperioa, 1907ko martxoaren 8a - Atenas, Grezia, 1998ko apirilaren 23a) politikaria izan zen.\nBizitza.\nZuzenbide-ikasketak egin zituen eta 1935etik aurrera politikan jardun zuen. 1946az geroztik ministro karguak izan zituen; 1955ean Papagos mariskalaren ondorengo izan zen gobernuburu gisa. 1959an Zuricheko ituna izenpetu zuen, Zipreko errepublika burujabetzat onartzen zuena. 1955-1963 bitartean gobernu batzordeko lehendakari izan zen, eta aldi berean eskuin muturreko Batasun Nazionala alderdiaren buruzagi.\nPapandreuren Erdialdeko Batasunak lortu zuen hauteskundeetan garaipena; koronelek estatu kolpea eman zutenean erbesteratu behar izan zuen eta haiek gobernutik kendu arte ez zen Greziara itzuli (1974). Gobernu zibil bat osatzea hitzartu zuen militarrekin, eta bera izan zen gobernu haren lehendakaria. Hauteskundeen ondoren militarren estatu kolpe bat desegin zuen (1975). Harrezkero, Europako Ekonomia Elkartera eta Balkan herrietara hurbiltzen saiatu zen. 1977an Lehen Ministro izendatu zuten eta 1981ean errepublikako lehendakari, baina sozialistek irabazi zutenean, 1985ean, kargua utzi zuen. 1990ean, kontserbadoreek berriz garaipena lortu zutenean, itzuli zen lehendakaritzara."}
{"id": "273275", "revid": "28807", "url": "https://eu.wikipedia.org/wiki?curid=273275", "title": "Constantinos Caramanlis", "text": ""}
{"id": "273276", "revid": "336", "url": "https://eu.wikipedia.org/wiki?curid=273276", "title": "Spiro Agnew", "text": "Spiro Theodore Agnew (Baltimore, Maryland, - Berlin, Maryland, ) estatubatuar politikaria izan zen. Aita jatorriz grekoa zuen. Zuzenbide-ikasketak egin zituen Baltimoreko Unibertsitatean. 1944an, Estatu Batuetako armadan egin zuen soldadutza, Frantzian eta Alemanian, eta, Koreako Gerraren garaian, beste urtebetez armadara deitu eta bost domina eman zizkioten. Bizitza zibilera itzuli zenean, Baltimoreko abokatu-bulego batean sartu zen, eta berehalaxe hasi zen politikan lanean. Lehenik Diru Kontuen Elkarte Nazionaleko zuzendaria izan zen, eta bere estatuko gobernadore hautatu zuten 1966an. 1968an, lehendakaritzarako hautagai errepublikanoak, Richard Nixonek, bere lehendakariorde izateko aukeratu zuen. Errepublikanoek hauteskundeak irabazi zutenez, Estatu Batuetako 39. lehendakariordea bilakatu zen Agnew. 1973an, ustelkeria eta zerga-iruzurra egitearen salaketapean, dimititu egin zuen, eta Gerald Fordek hartu zuen lehendakariorde-kargua. Abokatuen Elkargotik ere egotzi zuten. 1995ean, Estatu Batuetako senatuak omenaldi bat eskaini zion, eta marmolezko busto bat ipini zuten haren ohorez senatuaren egoitzan, Estatu Batuetako lehendakariordeari dagokionez senatuko lehendakari izan baitzen."}
{"id": "273277", "revid": "56334", "url": "https://eu.wikipedia.org/wiki?curid=273277", "title": "Ant\u00f3n Garc\u00eda Abril", "text": "Ant\u00f3n Garc\u00eda Abril (Teruel, Espainia, - Madril, 2021eko martxoaren 17a) espainiar musikagilea izan zen.\nBizitza.\nValentziako Kontserbatorioan egin zituen musikako lehenengo ikasketak, Palau maisuarekin, eta Madrilgo Kontserbatorioan jarraitu zituen, Julio G\u00f3mez maisuarekin. Sienan ere ikasi zuen, Vito Frazzi eta Paul van Kempen zituela irakasle. 1957tik 1969ra, solfeoko irakaslea izan zen Madrilgo Kontserbatorioan. 1959an, Amadeo Vivesen konpainiako musika-zuzendari izendatu zuten, eta Grupo Nueva M\u00fasica taldearen sorreran ere parte hartu zuen. 1964an, Erromara joan zen, Petrassiren eskolak hartzera. 1974tik aurrera, konposizioko irakaslea izan zen Madrilgo Kontserbatorioan, eta San Fernandoko Arte Ederretako Akademiako kide izendatu zuten 1983an.\nLanak.\nHauek dira Garc\u00eda Abrilen lan aipagarrienak: \"Concierto aguediano\" (1978); \"Celibidachiana\" (1982), orkestrarako lanak; \"Un mill\u00f3n de rosas\" (1971) komedia; \"Dos canciones sobre el alba del alhel\u00ed\" eta \"Ciclo de canciones gallegas\" ahotserako musikaren sailean; \"Divinas palabras\" (1992) opera; \"Concierto de las tierras altas\" (1999); \"Alba de los caminos\" (2007); eta zinema eta telebistarako zenbait obra."}
{"id": "273278", "revid": "58701", "url": "https://eu.wikipedia.org/wiki?curid=273278", "title": "Cristina Peri Rossi", "text": "Cristina Peri Rossi (Montevideo, Uruguai, 1941eko azaroaren 12a) uruguaiar idazle eta itzultzailea da.\n2021ean Cervantes Saria jaso zuen.\nBiografia.\nLiteraturako irakasle gisa lan egin du, eta Bartzelonan bizi da 1974az geroztik. Olerki-liburu bikainak eman ditu argitara, adibidez, \"Evohe\" (1971), \"Descripci\u00f3n de un naufragio\" (1974), \"Di\u00e1spora\" (1976), \"Los amores\" (1978), \"Ling\u00fc\u00edstica general\" (1979) eta \"Babel B\u00e1rbara\" (1991).\n1968an, Gazteen Saria eman zioten, \"Los museos abandonados\" ipuin-liburuari esker. Eta ipuinak bildu zituen, orobat, \"La tarde del dinosaurio\" (1976), \"La rebeli\u00f3n de los ni\u00f1os\" (1980) eta \"El museo de los esfuerzos in\u00fatiles\" (1983) lanetan, besteak beste.\nOlerkigintzaz eta ipuingintzaz gainera, eleberrigintza ere landu du. Perirenak dira \"El libro de mis primos\" (1970), \"La nave de los locos\" (1984) eta \"El amor es una droga dura\" (1999) eleberriak. Bere literaturaren ezaugarri nagusiak irudimena eta metaforaren erabilera bikaina dira. 1990eko hamarkadatik aurrera, zenbait olerki-liburu \u2014\"Inmovilidad de los barcos\" (1997), \"Poemas de amor y desamor\" (1998), \"Las musas inquietantes\" (1999), \"Estado de exilio\" (2003), \"Mi casa es la escritura\" (2006), \"Habitaci\u00f3n de hotel\" (2007)\u2014 eta ipuin-bildumak \u2014\"Desastres \u00edntimos\" (1997), \"Te adoro y otros relatos\" (1999), \"Por fin solos\" (2004)\u2014 argitaratu ditu, batik bat."}
{"id": "273280", "revid": "58701", "url": "https://eu.wikipedia.org/wiki?curid=273280", "title": "Dar\u00edo de Regoyos", "text": "Dar\u00edo de Regoyos y Vald\u00e9s (Ribeseya, Asturias, Espainia, 1857ko azaroaren 1a - Bartzelona, Katalunia, 1913ko urriaren 29a) espainiar pintorea izan zen.\nBiografia.\nArkitekto baten semea zen. San Fernandoko Arte Ederretako eskolan egin zituen pinturako ikasketak.\nParisa joan zen 1880an eta Bruselara, gero. Ensor, Rodin eta Signacekin batera, ohiko arauen kontra zegoen \"XXak\" Belgikako pintore taldeko kide izan zen. Talde horrek antolatutako erakusketetan parte hartu zuen 1884-1893 urteetan.\nBidaia ugari egin zituen, Euskal Herrira, besteak beste, europar pintore eta idazleekin batera; 1888an Espainian zehar egindako bidaian \"La Espa\u00f1a Negra\" bilduma egin zuen. Lan horretan Espainiako eta Euskal Herriko irudiak, dramatikoak askotan, agertzen dira, batez ere.\nLehen lanetan iluntasuna nagusia bazen ere, inpresionismoaren eraginez kolore argiagoak eta biziagoak erabili zituen gero. Oso erakusketa garrantzitsu eta arrakastatsuak egin zituen Euskal Herrian eta Europako beste zenbait herritan.\n1898an Donostian bizi izan zen eta Bartzelonan eman zituen bere bizitzako azken bi urteak.\nInpresionismoarekin harreman handiena izan zuen espainiar pintorea izan zen. Lan nagusiak: \"Pueblo de la costa cant\u00e1brica\", \"Paisaje, Diligencia en Segovia\" eta \"El aguacero\".\nDurangoko kale batek \"Dar\u00edo de Regoyos\" izena darama."}
{"id": "273282", "revid": "90204", "url": "https://eu.wikipedia.org/wiki?curid=273282", "title": "Jean Rouaud", "text": "Jean Rouaud (Nantes, 1952ko abenduaren 13a) frantses idazlea izan zen. Unibertsitate-ikasketak amaitu zituenez gero, hainbat lanbidetan jardun du Rouaudek. Parisko kiosko batean lanean ari zenean lortu zuen, hain zuzen ere, ospea, 1990eko Goncourt saria eman baitzioten \"Les Champs d\u00b4honneur\" (\"Ohorearen zelaiak\") lehen eleberriagatik. Lan hartan, bere aitonak Lehen Mundu Gerran izandako bizipenak hartu zituen kontagai. Harrezkero, literaturan murgildu zen buru-belarri, eta beste lau eleberri luze argitaratu zituen ildo beretik: \"Des hommes illustres\" (1993, \"Gizon ospetsuak\"), \"Monde \u00e0 peu pr\u00e8s\" (1996, \"Mundua gutxi gorabehera\"), \"Tr\u00e8s riches heures\" (1997,\"Hiru ordu aberats\") eta \"Pour vos cadeaux\" (1998, \"Zure opariengatik\"). Idazleak bere familiaren istorio txiki eta handiak agertzen ditu lan guztietan, eta, hala, kontakizun oso, zabal eta orokorra ari da osatzen. Prosa bikaina darabil Rouaudek, lirika eta epika bateratuz, antzinako kronika bat idazten ari balitz bezala. Umore handiz idatziak dira kontakizunak, nahiz eta doinu gazi-gozoa duten, ironia eta samurtasuna bateraturik. Gaurko zenbait idazle ospetsuren eragina nabarmentzekoa da haren obran, Faulknerrena eta Nabokovena, adibidez. Hauek ditu azken idazlanak: \"La Fianc\u00e9e juive\" (2008, \"Emaztegai judua\"), \"La Femme promise\" (2009, \"Emakume promestua\"), \"\u00c9vangile (selon moi)\" (2010, \"Ebanjelioa, nire iritziz\") eta \"Comment Gagner Sa Vie Honn\u00eatement\" (2011, \"Nola irabazi bizibidea zintzotasunez\")."}
{"id": "273283", "revid": "336", "url": "https://eu.wikipedia.org/wiki?curid=273283", "title": "Emilio S\u00e1nchez Vicario", "text": "Emilio \u00c1ngel S\u00e1nchez Vicario (Madril, ) espainiar tenis-jokalari ohia da. Arantxa S\u00e1nchez Vicarioren anaia. ATPko bosgarren izatera iritsi zen. 1983tik 1989ra, hainbatetan izan zen Espainiako txapeldun. Nazioarteko txapelketei dagokionez, finalista izan zen 1981ean Hamasei Urtetik Beherakoen Europako Txapelketan. Hurrengo bi urteetan, Valerio Kopako finalista izan zen. 1983an, Hemezortzi Urtetik Beherakoen Txapelketako bigarrena izan zen. 1984an, Davis Kopan egin zuen debuta, Campi\u00f1as Lehiaketa irabazi zuen, eta Bariko Sari Nagusian finalerdietan geratu zen. 1986an, Munich eta Nizako irekiak irabazi zituen. 1987an, aipatzekoa da Roland Garros eta Wimbledon txapelketetan final-hamaseigarrenetara iritsi izana. Urte horretan bertan, Frantziako Nazioarteko Txapelketa eta Estatu Batuetako Irekia irabazi zituen. 1988an, Wimbledoneko finaletara iritsi zen, eta, 1990ean, ATPko zazpigarren izatera iritsi zen. 1992an, irabazle izan zen bakarka eta bikoteka (Casalekin) Sydney, Hanburgo, Kitzbuhel eta Bordelen. 1993an, ez zuen txapelketarik irabazi bakarka, baina bai bikoteka, Genoa, Tel Aviv, Sao Paulo eta Palermon. Urte horretan, ATPren 41. lekura jaitsi zen.\nBestalde, TVEko esataria eta tenis-entrenatzailea izan da. Davis Kopako Espainiako taldeko kapitaina izan zen hiru urtez, eta kargua utzi egingo zuela adierazi zuen 2008an, Espainiako taldeak irabazi eta gero."}
{"id": "273284", "revid": "512", "url": "https://eu.wikipedia.org/wiki?curid=273284", "title": "Anton Webern", "text": "Anton Webern (Viena, 1883ko abenduaren 3a - Mittersill, Salzburgo, 1945eko irailaren 15a) austriar musikagilea izan zen.\n1902. urtean Vienako unibertsitatean sartu zen eta Guido Adlerrekin musikologia-ikasketak egin zituen. Heinrich Isaacen \"Choralis Constantinus\" eta Errenazimentuko flandestar musikagileen kontrapuntuari buruzko doktore-tesia idatzi zuen. 1904-1908. urteetan Arnold Sch\u00f6nbergen ikasle izan zen, eta geroago lankide, Vienako Musika Funtzio Pribatuen Elkartean. 1908tik aurrera Viena, Danzig, Praga eta beste hiri batzuetako antzokietako zuzendari izan zen. 1922-1934. urteetan Vienako Langileen Orkestra Sinfonikoaren kontzertuetako zuzendari izan zen. Zenbait alditan BBCko orkestrako zuzendari gonbidatua ere izan zen.\nAlban Bergekin batera, Schoenbergen eskolako musikagile nagusietako bat izan zen, eta teknika dodekafoniko edo hamabi soinukoetan maisu. Webernen musikaren ezaugarri nagusiak musika tresnen konbinazio bitxiak, doinu etenak eta laburtasuna dira. Lan aipagarriak ditu: \"Passacaglia\" (1908); \"5 mugimendu\" (1909); \"Sei lan orkestrarako \" (1910); \"6 Bagatelles\" (1913); \"Begietako argia\" (1935), korurako; \"Bariazioak \" (1940); bi kantata (1939-1943); liedak; kanonak eta beste musikagileen lanen moldaketak."}
{"id": "273285", "revid": "28807", "url": "https://eu.wikipedia.org/wiki?curid=273285", "title": "Anton von Webern", "text": ""}
