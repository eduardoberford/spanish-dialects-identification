{"id": "273286", "revid": "336", "url": "https://eu.wikipedia.org/wiki?curid=273286", "title": "Howard Hathaway Aiken", "text": "Howard Hathaway Aiken (Hoboken, New Jersey, 1900eko martxoaren 8a - St Louis, Missouri, 1973ko martxoaren 14a) estatubatuar matematikaria izan zen.\nMadison-Wisconsingo Unibertsitatean egin zituen ikasketak, eta Harvarden bukatu zuen doktoregoa, 1939an. Ikasle graduatua zela, konputagailu handi bat eraikitzeari ekin zion Harvardeko Fisika Departamentuan. Zera nahi zuen: zenbakizko tekniken bidez eta kalkulu asko eginez bakarrik ebatz zitekeen ekuazio diferentzialen sistema baten ebazpena bilatu. Gero, makina nola asmatu zuen azaltzen zuen txostena idatzi zuen, eta horri esker hasi zen lanean IBMn. Hala, ASCC konputagailua \u2014\"Automatic Sequence Controlled Calculator\"\u2014 sortu zuen 1943an. Urtebete geroago, Harvardera eraman zuten konputagailua, eta Aiken hura hobetzen hasi zen, Hopperen laguntzaz. Horrela, 1947an, Harvard Mark II sortu zuten, makina osorik elektronikoa. Konputagailu-eraikuntza ez ezik, elektronika eta kommutazio-teoria ere landu zituzten. 1964an, Harry M. Goode Memorial saria eman zion Aikeni Konputagailu Elkarteak. Sari ugari jaso zituen beste herrialde askotan, besteak beste, Frantzian, Herbehereetan, Belgikan eta Alemanian."}
{"id": "273287", "revid": "28807", "url": "https://eu.wikipedia.org/wiki?curid=273287", "title": "Howard H. Aiken", "text": ""}
{"id": "273288", "revid": "56334", "url": "https://eu.wikipedia.org/wiki?curid=273288", "title": "Omero Antonutti", "text": "Omero Antonutti (Basiliano, Italia, 1935eko abuztuaren 3a - Udine, 2019ko azaroaren 5a) italiar antzezlea izan zen.\nBiografia.\nTriesteko Arte Dramatikoko Akademian egin zituen ikasketak. Antzerkiko aktore gisa lan egin zuen zenbait urtez, Triesten eta Genovan, batik bat. Taviani anaiek eman zioten famatu egiteko aukera, \"Padre Padrone\" (1977) filmean aitaren papera eman ziotenean. Garrantzitsuak izan ziren Taviani anaiak Antonuttiren karreran, eta, lehen aipatuaz gainera, \"La notte di San Lorenzo\" (1982), \"Kaos\" (1984) filmeko \"Colloquio con la madre\" pasartea \u2014Luigi Pirandelloren papera eginez\u2014 eta \"Good Morning Babilonia\" (1986, Estatu Batuetan) egin zituen haiekin. Espainiar zuzendariekin ere film asko egin zituen, \"La verdad sobre el caso Savolta\" (1979) \u2014Antonio Drove zuzendariarekin\u2014, Victor Erizeren \"El Sur\" (1982), Carlos Sauraren \"El Dorado\" (1987) \u2014Lope Agirre euskal ameslariaren papera eginez\u2014, Andr\u00e9s Linaresen \"Doblones de a ocho\" (1989) \u2014film gaitzetsia eta interesgarria\u2014, Pedro Olearen \"El maestro de esgrima\" (1992), Gracia Querejetaren \"Una estaci\u00f3n de paso\" (1992), eta Jaime de Armi\u00f1\u00e1nen \"14, Fabian Road\" (2008).\nBaliabide urrirekin interpretazioaren erregistro aberatsenak ematen zekien antzezlea zen. Telebistan ere lan egin zuen, eta baita bikoiztaile gisa ere."}
{"id": "273290", "revid": "46380", "url": "https://eu.wikipedia.org/wiki?curid=273290", "title": "Michel Tournier", "text": "Michel Tournier (Paris, Frantzia, 1924ko abenduaren 19a - Choisel, Frantzia, 2016ko urtarrilaren 18a) frantsesezko idazlea izan zen.\nBizitza.\nZuzenbide, Filosofia eta Literaturako ikasketak egin zituen, Parisen eta Alemanian. Berehalako arrakasta izan zuen, bai kritikarien artean bai irakurleen artean. Izan ere, \"Vendredi ou les limbres du Pacifique\" (1967, \"Ostirala edo Pazifikoko linboak\") lehen eleberriarekin, Frantziako Akademiaren Eleberri Saria irabazi zuen, eta bigarrenarekin \u2014\"Le roi des aulnes\" (1970, \"Haltzen erregea\")\u2014, Goncourt saria. Tournierrek garrantzi handia eman zion lengoaiari eleberriaren idazketan. Garai bateko gaiak, mitoak eta elezaharrak baliatu zituen sarritan. Lehen eleberria, adibidez, Robinsonen mitoaren aldaera bat da: Robinson zibilizaziotik urrundutako bizimodu batera erakartzen du Ostiralek, eta ez alderantziz, Daniel Defoeren obran bezala.\nBeste zenbait lan aipagarri: \"Le m\u00e9teores\" (1975, \"Meteoroak\"), \"Gaspard, Melchior et Balthazar\" (1980, \"Gaspar, Meltxor eta Baltasar\"), \"La goutte d\u00b4or\" (1985, \"Urrezko tanta\") eta \"Gilles et Jeanne\" (1983, \"Gilles eta Jeanne\"). Ipuingile gisa, aipagarriak ditu, besteak beste, \"Le coq de bruy\u00e8re\" (1978, \"Basoilarra\"), \"Angus\" (1988), \"Barbedor\" (1980) eta \"Sept contes\" (1998, \"Zazpi ipuin\"). Saiakera ere idatzi du: \"Le vent Paraclet\" (1977, \"Paraklito haizea\"), \"Le vol du vampire\" (1981, \"Banpiroaren hegaldia\"), \"C\u00e9l\u00e9brations\" (1999, \"Ospakizunak\") eta \"Je m'avance masqu\u00e9\" (2010)."}
{"id": "273291", "revid": "90204", "url": "https://eu.wikipedia.org/wiki?curid=273291", "title": "Peter Eisenman", "text": "Peter Eisenman (Newark, New Jersey, Ameriketako Estatu Batuak, 1932ko abuztuaren 11) arkitektoa da.\nBizitza.\n1955ean amaitu zituen Arkitekturako ikasketak Itacako Unibertsitatean, eta New Yorkeko Unibertsitatean lortu zuen Arkitekturako diploma, 1960an. Gero, Cambridgen jarraitu zituen ikasketak, eta doktore-titulua lortu zuen 1963an. Arkitekto gisa, 1960an hasi zen lanean, etxebizitzen diseinua eta hirigintza-proiektuak egiten, batez ere. 1963tik 1967ra, Michael Graves estatubatuar arkitektoarekin aritu zen lankidetzan. 1987an, bere enpresa sortu zuen: Eisenman Architects. 1969an, Five Architects taldeko kide izan zen New Yorkeko Arte Modernoko Museoak antolatu zuen bilera batean, Michael Graves, Charles Gwathney, John Hedjuk eta Richard Meierrekin batera. 1985eko Veneziako Biurtekoan, Leone d\u00b4oro saria irabazi zuen \"Romeo eta Julieta \"lanarengatik.\nEgin dituen lanen artean, aipatzekoak dira: \"House II\" (Falk Etxea; Vermont, 1969-70), \"House III\" (Miller Etxea; Connecticut, 1969-71), \"House IV\" (Conneticut, 1971), \"House VI\" (Frank Etxea; Connecticut, 1972-75), Koizumi Sangyo eraikina (Tokio, 1988-1990) eta Musikaren eta Bideoaren Pabilioia Gronningenen (Herbehereak, 1990). Gaur egun, Kulturaren Galiziako Hiria ari da eraikitzen Santiago Konpostelakoan."}
{"id": "273292", "revid": "98220", "url": "https://eu.wikipedia.org/wiki?curid=273292", "title": "Francisco Grande Covi\u00e1n", "text": "Francisco Grande Covi\u00e1n (Colunga, 1909 - Madril, 1995eko ekainaren 28a) espainiar medikua izan zen.\nMetabolismoaz eta diabetesaz egindako ikerketa biokimikoengatik ezaguna. Medikuntza-ikasketak egin zituen, Madrilgo Unibertsitatean. Ikasketak amaituta (1932an lortu zuen doktoregoa), Europako zenbait zentrotan lan egin zuen, Danimarkan, Suedian eta Londresen batez ere. 1935ean, Madrilgo Unibertsitateko fisiologia katedraduna izendatu zuten, eta 1950ean, Zaragozako Unibertsitateko fisiologia eta biokimika katedraduna. Estatu Batuetan, Minnesotako Unibertsitatean irakasle izan zen, eta Minneapolisko erietxe baten zuzendari. Bihotzari eta diabetesari buruzko lan jakingarriak asko egin zituen. Gizakiaren elikaduran aditua zen, eta oso gogor egin zuen barazkijaleen, makrobiotikoen eta argaltzeko dieten kontra, bitamina urrikoak izateagatik. Aldiz, Mediterraneoko dietaren eta oliba olioaren defendatzaile sutsua zen, dieta horrek oso ondorio onuragarriak baititu odolaren kolesterol tasetan eta bihotzeko eritasunetan. Idatzi zituen lanen artean, aipagarriak dira \"Nutrici\u00f3n y salud\" (\"Elikadura eta osasuna\") eta \"Reflexiones sobre nutrici\u00f3n humana\" (\"Gizakiaren elikadurari buruzko gogoetak\")."}
{"id": "273293", "revid": "512", "url": "https://eu.wikipedia.org/wiki?curid=273293", "title": "Eli Heckscher", "text": "Eli Filip Heckscher (Stockholm, Suedia, 1879ko azaroaren 24a - 1952ko abenduaren 23a) suediar ekonomista izan zen.\nIdeiak.\nBertil Ohlinekin batera nazioarteko trukeen teoria osatu zuen, zeinaren arabera garrantzi handia baitu herrialdeen produkzio-faktoreen ugaritasun erlatiboak. Ekonomista klasikoentzat, Adam Smith eta David Ricardorentzat bereziki, herrialde bakoitzak bere produkzioa bultzatzeko egokien diren sektoreetan espezializatzeko joera du, hau da, kostu konparatuak beste herrialdeekiko txikiagoa duen sektoreetan; baina gerta daiteke herrialde batek kostu txikiagoaz egin dezakeen gai bat inportatzea.\nHala, Heckscher izan zen nazioarteko trukeak kostu konparatiboen bidez azaltzea ez zela nahikoa onartu zuen lehenengoetakoa. Haren iritziz, kostu konparatibo horiek zergatik diren elkarren desberdinak azaldu behar da. Heckscherrek dio produkzio-faktoreen berezitasuna dela harreman hori azaltzen duen datua, esate baterako, Australiak garia esportatzen du, lursoro handiak dituelako, eta Britainia Handitik industria gaiak inportatzen. Bi herrialde horien arteko harremanean, gaien trukeak maila batean produkzio-faktoreen transferentzia ordezkatzen du: australiar lurra britainiar kapitalaren kontra."}
{"id": "273294", "revid": "28807", "url": "https://eu.wikipedia.org/wiki?curid=273294", "title": "Eli Filip Heckscher", "text": ""}
{"id": "273295", "revid": "512", "url": "https://eu.wikipedia.org/wiki?curid=273295", "title": "Francisque Michel", "text": "Francisque Xavier Michel (Lyon, 1809ko otsailaren 18a - Paris, 1887ko maiatzaren 18a) frantziar historialari, hizkuntzalari eta euskalaria izan zen.\nBiografia.\nHasieran poesia idatzi bazuen ere, berehala hasi zen ikerketa-lanetan; Erdi Aroko testuak aztertu eta argitara eman zituen. Frantziako Gobernuak Ingalaterrara (1833) eta Eskoziara (1837) bidali zuen bertan bere ikerketak jarraitzeko. 1833-1837 bitarteko urteetan, hogeita bi lan eman zituen argitara, horien artean \"Chanson de Roland\" delakoaren jatorrizko bertsioa, Ingalaterran aurkitu zuena. Hori zela eta \"Comit\u00e9 historique\"ko kide izendatu zuten eta Ohorezko Legioa titulua eman zioten. Era guztietako gaiak erabili zituen: zaldiak, grabatu zaharrak, ostatuak mendeetan barrena, herri-literatura, antzerki ingelesa eta Erdi Aroan, ijitoak, eskekoak, agoteak, merkataritza eta abar. Euskaldunei buruz ere idatzi zuen. 1857an \"Le Pays Basque. Sa population, sa langue, ses m\u0153urs, sa litt\u00e9rature et sa musique\" argitaratu zuen. Han ikertzen dira, zehaztasun handiz, Iparraldeko esaera zaharrak, pastoralak, jolasak, sinesmenak, kantu zaharrak, idazleak, usadioak eta ohiturak. 1859an \"Le romancero du Pays Basque\" idatzi zuen. Francisque Micheli zor zaio, besteak beste, Oihenarten esaera zaharren eta neurtitzen bildumaren argitalpen berria (1847).\n1839an Bordeleko Unibertsitatearen atzerritar literaturaren irakasle hautatu zuten. 1846an doktoretza lortu zuen \"Histoire des races maudites de la France et de l'Espagne\" tesiari esker. Goldsmith, Sterne, Shakespeare eta Tennyson frantsesera itzuli zituen."}
{"id": "273296", "revid": "58701", "url": "https://eu.wikipedia.org/wiki?curid=273296", "title": "Asier Polo", "text": "Asier Polo (Bilbo, 1971 - ) bizkaitar biolontxelista da.\nOinarrizko ikasketak egin ondoren, Kolonian (Alemania) zabaldu zituen ikasketa horiek, eta Madrilgo Reina Sof\u00eda Eskolan. Karrera profesionalari ekin ondoren sari ugari eskuratu ditu, bai ganbera-musikan, bai biolontxelista gisa. Orkestra askorekin aritu da bakarlari moduan, besteak beste, Brasilgo Orkestra Sinfonikoarekin, Espainiako Orkestra Nazionalarekin, Euskadiko Orkestra Sinfonikoarekin eta Bilboko Orkestra Sinfonikoarekin. Ahots handien laguntzaile ere izan da. Besteak beste, Alfredo Krausekin aritu zen, ahotsa eta biolontxeloaren arteko uztarketa deigarria lortuz. Euskal Herrian ospatzen diren musika-jaialdi garrantzitsuenetan parte hartu izan du. Atzerrian ere arrakasta handiko saioak emandakoa da. Azken urteetan, Marta Zabaleta pianista gipuzkoarrarekin batera aritu da binakako kontzertuak eskaintzen. Kontzertu horietan, obra klasikoak lantzeaz gain, jazzerako eta beste musika batzuetarako hurbilketa ere egin du. Bakarkako lehen diskoa \"Canciones sin palabras\" izan zen, Edelmiro Arnaltes Alfredo Krausen pianistaren laguntzaz osatua. Horretaz gain, beste hainbat grabazio ere egin ditu."}
{"id": "273298", "revid": "28807", "url": "https://eu.wikipedia.org/wiki?curid=273298", "title": "Asier Polo Bilbao", "text": ""}
{"id": "273299", "revid": "336", "url": "https://eu.wikipedia.org/wiki?curid=273299", "title": "Jan Potocki", "text": "Jan Potocki kondea (Pik\u00f3w, 1761ko martxoaren 8a - Uladowka, 1815eko abendua) poloniar idazlea, historialaria eta etnologoa izan zen.\nEslaviarren etnologian aditua zen. Europa, Asia eta Afrikan zehar bidaiatu zuen, arrazak, hizkuntzak, ohiturak eta antzinako aztarnak aztertuz, Europako herrien, eta bereziki eslaviar herrien, jatorria aurkitzeko. Historiazko eta etnografiazko liburu asko idatzi zituen (frantsesez), besteak beste: \"Essai sur l\u00b4histoire universelle et recherches sur celle de la Sarmatie\" (1789-1792, \"Historia unibertsalari buruzko saiakera eta Sarmatiako historiari buruzko ikerketak\"), \"Fragments historiques et g\u00e9ographiques sur la Scythie, la Sarmatie et les Slaves\" (1796, \"Historiako eta geografiako zatiak Eszitiari, Sarmatiari eta eslaviarrei buruz\"), \"Histoire primitive des peuples de la Russie\" (1802, \"Errusiako herrien antzinako historia\"). Bestalde, eleberri bat idatzi zuen, frantsesez hura ere: \"Le Manuscrit trouv\u00e9 a Saragosse\" (1804-1813, \"Zaragozan aurkitutako eskuizkribua\"); gertaera goibel eta magikoak kontatzen dituen eleberri bitxia da, erotismoa eta izua fantasiarekin lotzen dituena, eta orain dela gutxi arte ia ezezaguna zena, baina azken urteotan ospe handia hartu duena."}
{"id": "273300", "revid": "96586", "url": "https://eu.wikipedia.org/wiki?curid=273300", "title": "Jes\u00fas Puente", "text": "Jes\u00fas Puente Alzaga (Madril, 1930eko abenduaren 18a - \"ibidem\", 2000ko urriaren 26a) espainiar antzerki eta zinema antzezlea izan zen.\nBiografia.\nMedikuntza-ikasketak utzita, antzerkigintzan hasi zen. Unibertsitateko antzerki-taldean espainiar klasikoen lanak antzezten hasi zen, Calder\u00f3n de la Barca eta Lope de Vegarenak, besteak beste. Gero Jos\u00e9 Luis Alonsoren Ganbera Antzerkian hasi zen, eta Mar\u00eda Jes\u00fas Vald\u00e9sen konpainian, ondoren.\nProfesional gisa, L\u00f3pez Rubioren \"La otra calle\" obran egin zuen debuta, Conchita Montesekin. Espainian telebista sortu zenean, programa dramatiko askotan parte hartu zuen hedabide berrian, \"Mariona Rebull,\" \"El viudo Rius\", eta \"Los cipreses creen en Dios\" sailetan, besteak beste. Zenbait urtez Juanjo Men\u00e9ndezekin lan egin zuen, Santiago Moncadaren \"Violines y trompetas\" komedian. 1987an Eloy de la Iglesiaren \"La estanquera de Vallecas\" (\"Vallecaseko dendaria\") filman polizia komisarioaren papera antzeztu zuen.\nBerak parte hartu duen antzerki-lanen artean aipagarriak dira, beste askoren artean, \"Los peces rojos\", \"Un marido de ida y vuelta\", \"L\u00e1zaro en el laberinto\", \"El tragaluz\", \"Juegos de sociedad\", eta \"Bailar con la m\u00e1s fea\". Zineman, berriz, Jos\u00e9 Luis Garciren \"Asignatura aprobada\" eta \"Sesi\u00f3n continua\" dira Puenteren lanik aipagarrienak. 1990ean erretiratu zen, berrogei urtez Santiago Moncadaren \"El hombre de Tajmahal\" antzeztu ondoren."}
{"id": "273301", "revid": "336", "url": "https://eu.wikipedia.org/wiki?curid=273301", "title": "Chaim Weizmann", "text": "Chaim Azriel Weizmann ( \"\", ; Motol, Bielorrusia, 1874ko azaroaren 27a - Rehovot, Israel, 1952ko azaroaren 9a) israeldar zientzialaria eta politikaria izan zen, Israelgo lehen lehendakaria 1949-1952 urteetan.\nBiografia.\nKimikako ikasketak egin zituen Berlinen eta Friburgon; artoa eta gaztaina fruituetan oinarrituta azetona lortzeko metodo berria aurkitu zuen, potentzia handiko leherkariak osatzeko bide ematen zuena.\n1910. urtean ingeles hiritar egin zen eta ospe handia lortu zuen itsas armadako laborategietan eta Manchesterko unibertsitatean. Lehen Mundu Gerran zehar mugimendu sionistan eragin handia izan zuen eta hari esker lortu zen neurri handi batean, Balfourren aldarrikapena; horren bidez onartu zen hebrear herriarentzat Palestinan bizitzeko eskubidea.\n1920. urtean Munduko Erakunde Sionistako lehendakari izendatu zuten eta 1929an Agentzia Judua sortu zuen. Politika moderatua bultzatu zuen, sionista erradikalen haserrea piztu zuena; horregatik karguak uztera behartua izan zen. 1948. urtean Israelgo estatuaren aldarrikapena gertatu zenean behin-behineko estatuko kontseiluko lehendakari izendatu zuten eta 1949. urtean nazio berriko lehenbiziko lehendakari egin zuten eta kargu haren jabe izan zen hil zen arte."}
{"id": "273302", "revid": "28807", "url": "https://eu.wikipedia.org/wiki?curid=273302", "title": "Chaim Azriel Weizmann", "text": ""}
{"id": "273303", "revid": "336", "url": "https://eu.wikipedia.org/wiki?curid=273303", "title": "Johann Joachim Winckelmann", "text": "Johann Joachim Winckelmann (Stendal, Prusiako Erresuma, 1717ko abenduaren 9a - Trieste, Italia, 1768ko ekainaren 8a) alemaniar arkeologoa eta historialaria izan zen.\nBizitza.\nTeologiako eta medikuntzako ikasketak egin ondoren Heinrich von B\u00fcnau kondearen bibliotekari egin zen eta garai hartan hasi zen antzinateko arteari buruzko ikerketak egiten. Grezia eta Erromako kulturaz arduratuta, Italiara abiatu zen 1755. urtean eta urte berean \"Gedanken \u00fcber die Nachahmung der griechischen Werke in der Malerei und Bildhauerkunst\" (\"Arte grekoaren imitazioaren inguruko gogoetak pintura eta eskulturan\") saiakera idatzi zuen, Greziako artea goresten zuen lana.\nArchinto kardinalaren zerbitzuan jarri zen Erroman eta Vatikanoko bibliotekari izendatu zuten. Arte klasikoari buruzko bilduma oparoenetako baten jabe zen Albani kardinalaren idazkari eta antzinateko tresneriaren ikuskatzaile nagusi izan zen. Italiako arkeologia gune garrantzitsuenetan izan zen (Napoli, Ponpeia, Herkulano) eta sarrera izan zuen, halaber, Erromako arte altxor garrantzitsuenak aztertzeko. Datu eta berri ugari jaso ahal izan zituen, eta beste obra batzuen artean \"Geschichte der Kunst des Altertums\" (1764, \"Antzinateko artearen historia\") bilduman argitaratu zituen."}
{"id": "273304", "revid": "512", "url": "https://eu.wikipedia.org/wiki?curid=273304", "title": "Rafael Aracil", "text": "Rafael Aracil Mart\u00ed (Alcoi, Alacant, 1940) valentziar historialaria da. Filosofia eta Letretan lizentziatu zen 1970ean, Valentzian, eta doktoregoa eskuratu zuen, hiru urte geroago, Bartzelonako Unibertsitatean. Unibertsitate hartan, Historia Garaikideko irakaslea izan zen lehenbizi, eta katedraduna, 1986az geroztik. Idatzi dituen lanak ekonomiaren historiaren ingurukoak, XIX. mendeko industrializazio-prozesuen historia eta bilakaera eta prozesu horiek gizartean dituzten ondorioei buruzkoak dira, batez ere. Aipagarrienetako batzuk: \"Industrialitzaci\u00f3 al Pa\u00eds Valenci\u00e0\" (1974, \"Valentziako industrializazioa\"), \"Lecturas de Historia econ\u00f3mica de Espa\u00f1a\" (bi ale, 1976 eta 1977, \"Espainiako Historia ekonomikoari buruzko irakurketak\"), \"La industrializaci\u00f3n valenciana: historia y problemas\" (1976, \"Valentziako industrializazioa: historia eta arazoak\"), \"Hacia una historia socialista\" (1984, \"Historia sozialista baterantz\"), \"Historia Econ\u00f3mica Contempor\u00e1nea\" (1988, \"Ekonomiaren Historia Garaikidea\"). Bestalde, \"L\u00b4Aven\u00e7\" eta \"Ciencia. Revista de ciencia y tecnolog\u00eda\" aldizkarien sortzaileetako bat izan da. 1992an, Bartzelonako Unibertsitateko Geografia eta Historia Fakultateko dekano izendatu zuten."}
{"id": "273306", "revid": "96586", "url": "https://eu.wikipedia.org/wiki?curid=273306", "title": "Rafael Azcona", "text": "Rafael Azcona Fern\u00e1ndez (Logro\u00f1o, Espainia, 1926ko urriaren 24a - Madril, Espainia, 2008ko martxoaren 24a) gaztelaniazko idazle eta gidoigilea izan zen.\nBizitza.\nGaztetan egunkari eta aldizkarietan lan egin zuen, \"La Codorniz\" aldizkarian, esate baterako, eta \"El repelente ni\u00f1o Vicente\" (\"Bixente haur nazkagarria\") pertsonaia asmatu zuen, 1940ko hamarkadako umore beltzaren erakusgarria.\nGero eleberriak idazten hasi zen, \"Pobre, paral\u00edtico y muerto\" (\"Behartsu, elbarri eta hilik\"), esate baterako.\nBaina geroago, Azconak berak zioenez, gidoiak idaztea errazagoa zela konturatu zen. 1958an idatzi zuen bere lehen zinemarako gidoia, \"El pisito\" (\"Pisutxoa\"), Marco Ferreri zuzendari italiarrarentzat; harentzat idatzi zituen, era berean, \"El cochecito\" (\"Autotxoa\"), \"Ape Regina\", \"Se acab\u00f3 el negocio\" (\"Negozioa amaitu da\"), \"La comilona\" (\"Tripontzia\") eta abar.\nEspainiako zuzendari hoberenek lan egin dute Azconaren gidoiekin: Luis Garc\u00eda Berlangarentzat \"Pl\u00e1cido\", \"Las cuatro verdades\" (\"Lau leihoak\"), \"El verdugo\" (\"Borreroa\"), \"La escopeta nacional\" (\"Eskopeta nazionala\") eta \"Patrimonio Nacional\" (\"Ondare Nazionala\") idatzi zituen, besteak beste; Carlos Saurarentzat, \"Pippermint Frapp\u00e9\", \"La prima Ang\u00e9lica\" (\"Ang\u00e9lica lehengusua\"), \"Ay, Carmela\" (\"Ai Karmela\"), eta abar; Victor Ericerentzat, \"Los desaf\u00edos\" (\"Erronkak\"); Jos\u00e9 Luis Cuerdarentzat, \"El bosque animado\" (\"Baso biziduna\"); eta Fernando Truebarentzat, \"A\u00f1o de luces\" (\"Urte argitsuak\") eta \"Belle \u00c9poque\". 1998an Espainiako zinemari egindako ekarpenagatik Goya saria jaso zuen."}
{"id": "273307", "revid": "58701", "url": "https://eu.wikipedia.org/wiki?curid=273307", "title": "Mario Gabiria", "text": "Mario Gabiria Labarta (Cortes, Nafarroa Garaia, 1938ko apirilaren 14a - Zaragoza, 2018ko apirilaren 7a) nafar soziologoa izan zen. Hiri-soziologian eta ekologian espezializatua. Nafarroako Unibertsitate Publikoan irakasle izan zen bere azken urteetan. 1970eko hamarkadan, idatzitako liburuez eta hainbat aldizkaritan argitaratutako artikuluez asko zabaldu zituen jendartean ekologiaren inguruko kezkak, ideiak eta informazioa, ikerketa espezializatuak eta unibertsitate-mailako lanak dibulgazioko liburu eta artikuluekin tartekatuz.\nObra nagusiak: \"Espa\u00f1a a gog\u00f3. Turismo, charter y neocolonialismo del espacio\" (1974), \"Ni desarrollo regional ni ordenaci\u00f3n del territorio. El caso de Valencia\" (1974), \"El esc\u00e1ndalo en la Court-Line\" (1975), \"Ecologismo y ordenaci\u00f3n del territorio de Espa\u00f1a\" (1976), \"Turismo de invierno y el asentamiento de los extranjeros en la provincia\" (1976), \"Curso de Urbanismo\" (1977), \"Vivienda social y trabajo social\" (1990), \"Benidorm\" (1991), \"La quimera del agua: presente y futuro de Daimiel y Castilla La-Mancha\" (1992), \"La ca\u00f1a y el pez: estudio sobre los salarios sociales en las Comunidades Aut\u00f3nomas\" (1995), \"Espa\u00f1a, La s\u00e9ptima potencia\" (1996), \"Agua, placer y equilibrio\" (1999, elkarlanean)."}
{"id": "273308", "revid": "6327", "url": "https://eu.wikipedia.org/wiki?curid=273308", "title": "Mario Gaviria Labarta", "text": ""}
{"id": "273309", "revid": "46380", "url": "https://eu.wikipedia.org/wiki?curid=273309", "title": "Armando Palacio Vald\u00e9s", "text": "Armando Palacio Vald\u00e9s (Entralgo, Asturias, Espainia, 1853ko urriaren 4a - Madril, Espainia, 1938ko urtarrilaren 29a) espainiar idazlea izan zen.\nBiografia.\nHaurtzaroa Avilesen igaro ondoren, Oviedora joan zen batxilergoa ikastera. 1870ean Madrila joan zen zuzenbideko ikasketak egitera. \"Revista europea\" aldizkariko lankide lehenbizi eta gero zuzendaria izan zen.\n1881. urtean, Clar\u00edn idazlearen laguntzaz idatzitako artikulu bilduma bat argitaratu zuen, \"La literatura de 1881\" izenekoa; handik aurrera eleberriak egiten jardun zuen soilik.\nGaztaroan errepublika zalea izan bazen ere, kontserbadore egin zen pixkanaka, eta ideologia hori nabari da haren eleberrietan. 1885. urtean ezkondu eta handik bi urtera emaztea hil zitzaion; gertaera horrek eragin handia izan zuen bere obretan: \"Riverita\" (1886), \"Maximina\" (1887). 1896-1899 bitartean \"Los majos de C\u00e1diz\" (\"Cadizko majoak\") eta \"La alegr\u00eda del capit\u00e1n Ribot\" (\"Ribot kapitainaren poza\") idatzi zituen eta bigarrenez ezkondu zen.\nGarai horretan ideologia-aldaketa handia izan zuen Palacio Vald\u00e9sek, eta morala eta kristautasunaren alde egin zuen. Azken garai horretako obra nagusiak dira, besteak beste, \"La aldea perdida\" (1903, \"Herrixka galdua\") eta \"Sinfon\u00eda pastoral\" (1931, \"Artzain sinfonia\")."}
{"id": "273310", "revid": "512", "url": "https://eu.wikipedia.org/wiki?curid=273310", "title": "Charles Ellet", "text": "Charles Ellet (Bucks County, Pennsylvania, AEB, 1810eko urtarrilaren 1a - Memphisko gudua, 1862ko ekainaren 21a) Estatu Batuetako ingeniaria izan zen. Kableetatik zintzilikatutako Ameriketako lehenengo zubia eraiki zuen.\nBiografia.\nParisen egin zituen ingeniaritza-ikasketak eta Frantziara, Suitzara eta Britainiara egin zituen bidaiak. 1832an Estatu Batuetara itzuli zen eta Potomac ibaiaren gainean, Washington Hirian, 305 metroko zubi esekia egiteko proposamena egin zion Kongresuari. Hasieran, era horretan egindako beste zenbait lanekin gertatu zen bezala, zubi zintzilikatua egiteko ideia hori aurreratuegia zen bere garairako, eta ez zioten proposamena onartu. 1842an Schuylkill ibaian, Filadelfian, bukatu zuen Ameriketako lehenengoa; altzairuzko bost kable zituen alde bakoitzean, eta 109 m zen luze. 1846-1849 bitarteko urteetan inoiz eraiki den zubi zintzilikaturik luzeena (308 m) diseinatu eta egin zuen, Baltimore eta Ohioko burdinbide konpainiak eskatuta, Ohio ibaiaren gainean. 1847an 3 km-ko zubia egin zuen Niagara ibaian, ur-jauzien azpian; zubi horri esker lehenengo aldiz gurutzatu zen Niagarako mendi-lepoa. Zubi hori egiteagatik ordaindu behar zioten diru kopurua zela eta, istiluak izan zituen, eta bukatu gabe utzi zuen."}
{"id": "273311", "revid": "58701", "url": "https://eu.wikipedia.org/wiki?curid=273311", "title": "Griselda Gambaro", "text": "Griselda Gambaro (Buenos Aires, Argentina, 1928ko uztailaren 24a -) argentinar idazle eta antzerkigilea da.\nBiografia.\n1976tik 1983ra, Bartzelonan bizi izan zen, diktadura militarraren garaian Argentinatik ihes egin ondoren. Izan ere, \"Ganarse la muerte\" eleberria debekatu egin zuten Videla jeneralaren aginduz. Kontalari eta eleberrigile gisa hasi zen ospea irabazten, eta olerkiak ere idatzi zituen, baina antzerkigile gisa da, batez ere, ezaguna. Absurdoaren teatroaren eraginpean idatzi zituen antzerki-lan nagusiak, Eug\u00e8ne Ionescoren eta Franz Kafkaren obraren eraginpean, batez ere. Irudi poetiko erdiragarriak sortu ditu, eta pertsonen arteko komunikaziorik eza nabarmendu du bere obretan. Gizarte-ohituren faltsukeria salatu, eta existentziaren zentzurik eza azpimarratu du. 1960ko hamarraldiko antzerkigile handienetakoa izan zen, eta Argentinako antzerkigintzako obra klasikotzat hartzen dira Gambaroren antzerki-lan batzuk, ezinbesteko erreferentzia bihurtu dira.\nGambaroren idazlan ugarien artean, aipagarriak dira hauek: \"Las paredes\" (1963), \"Viejo matrimonio\" (1965), \"El desatino\" (1965), \"El campo\" (1968, nazien kontzentrazio-esparru bateko gertaerak biltzen dituena), \"Sucede lo que pasa\" (1974), \"Lo mejor que se tiene\" (1996) eta \"Teatro\" 1-7 (1997-2004)."}
{"id": "273312", "revid": "119347", "url": "https://eu.wikipedia.org/wiki?curid=273312", "title": "Enrique M\u00fagica", "text": "Enrique M\u00fagica Herzog (Donostia, Gipuzkoa, 1932ko otsailaren 20a - Madril, 2020ko apirilaren 10a) euskal herritar politikaria izan zen, Espainiako Langile Alderdi Sozialistakoa. Felipe Gonzalez Espainiako presidentearen justizia ministroa izan zen, bertan euskal presoen sakabanaketa politikari ekinez.\nLuzaro hautatu zuten Gipuzkoako diputatu Espainiako Kongresura 2000 urte arte. 2000tik 2010era, Espainiako Herriaren Defendatzaile aritu zen. ETA eta Ezker Abertzalearen kontra nabarmendu zen. Daniel M\u00fagica idazlea du semea.\nBizitza.\nAma frantziar nazionalitatekoa eta jatorri judu-poloniarrekoa zuen. Zuzenbideko ikasketak egin zituen Madrilen eta 1953an Espainiako Alderdi Komunistako kide egin zen. Unibertsitateko ekimenetan hartu zuen parte bereziki, eta kartzelan egon zen 1956, 1959 eta 1962-1963 urteetan.\nGarai hartako zenbait lekukok diotenez, Melit\u00f3n Manzanasek torturatu zuen, M\u00fagicak berak hori ukatu arren, baita hura ezagutzen zuenik ere. Aldiz, alderdikideek hori ezinezkoa dela diote, Manzanas ikusten baitzuten espioitzan taberna batean parez pare zutela. Teo Uriartek, torturatzailearen kontrako hilketa prestatu zuenetako batek, ezinezkotzat jotzen du M\u00fagicak hura ez ezagutzea.\n1963an Espainiako Langile Alderdi Sozialistan sartu zen. \"Diccionario del Socialismo\" (1977) idatzi zuen. 1979an Madrilgo Parlamentuko diputatu hautatu zuten Gipuzkoan, eta postu horretarako aukeratu zuten hurrengo hauteskunde guztietan. 1986ko urtarrilean, M\u00fagicak bultzatuta, Espainiako estatuak Israel onartu zuen nazioartean. Espainiako Justizia ministro hasi zen 1988an 1991 arte, Felipe Gonz\u00e1lezen gobernuan.\nAbiatutako legeen artean, motibazio politikoko euskal presoen sakabanaketa politikaren hasiera dago, 1988an bertan. Halaber, ETArekin PSOEren gobernuak Aljerren izandako harremanen kontra agertu zen. 90eko hamarkadan kritiko agertu zen Alderdiaren jarduerarekin, eta Alfonso Guerraren inguruko taldeari lotu zitzaion.\n1996an, ETAk haren anaia Fernando hil zuen, eta haren aurkako kartelak eta pintadak ere agertu izan dira Donostian. 2000. urte arte, legegintzaldi guztietan izan da Gipuzkoako Diputatu Madrilgo Kongresuan. 2000. urteko hauteskunde orokorretan ere hautatuta atera zen, baina ez zuen eserlekurik bete, urte berean, PSOEk eta PPk hala adostuta, Espainiako Erresumako Herriaren Defendatzaile izendatu baitzuten. 88 urterekin hil zen COVID-19ak jota."}
{"id": "273313", "revid": "119347", "url": "https://eu.wikipedia.org/wiki?curid=273313", "title": "Enric Satu\u00e9", "text": "Enric Satu\u00e9 (Bartzelona, 1938ko urriaren 23a) katalan grafista eta teorialaria da. XX. mendearen azken hereneko diseinugile nagusietako bat da, bai egin dituen ekarpen praktikoengatik, bai eta azterketa kritiko espezializatuengatik ere.\nHistoria.\nBartzelonako Arte Ederretako Fakultatean egin zituen ikasketak. Ikasketak bukatu ondoren, publizitate-agentzia batentzat lan egin zuen, baina 1970ean beregain hastea erabaki zuen, diseinatzaile grafiko gisa, \"CAU\" arkitektura- eta hirigintza-aldizkari berriaren enkargu bati esker. Harrezkero, grafismoaren alor guztiak landu ditu: \"Arquitectura Bis\" (1974-1985) eta \"Diari de Barcelona\" (1987-1988) aldizkariak argitaratu ditu, kartelak eta liburu-azalak diseinatu ditu, logotipoak (Pompeu Fabra unibertsitatearena, Instituto Cervantesena) egin ditu eta abar. 1982tik aurrera saiakera teorikoak eta historiografikoak argitaratu ditu, katalanez zein gaztelaniaz: \"El dise\u00f1o de libros del pasado, del presente, y tal vez del futuro: La huella de Aldo Manuzio\" (1996), \"El dise\u00f1o gr\u00e1fico en Espa\u00f1a: Historia de una forma comunicativa nueva\" (1997), \"El paisaje comercial de la ciudad\" (2001), \"Los a\u00f1os del dise\u00f1o: La d\u00e9cada republicana 1931-1939\" (2003); \"El dise\u00f1o gr\u00e1fico. Desde los or\u00edgenes hasta nuestros d\u00edas\" (1988) obra, adibidez, erreferentzia-liburua da gai hori sakondu nahi dutenentzat. 1988an, Diseinuaren Sari Nazionala jaso zuen, ibilbide profesional oparoaren ezagutza. Enric Satu\u00e9k maisutasunez uztartu ditu Otl Aicher, Daniel Gil, Milton Glaser eta Javier Mariscalen ekarpenak Kataluniako ikonografia errotuenaren erreferentziekin."}
{"id": "273314", "revid": "56334", "url": "https://eu.wikipedia.org/wiki?curid=273314", "title": "Juli\u00e1n Zugazagoitia Mendieta", "text": ""}
{"id": "273316", "revid": "336", "url": "https://eu.wikipedia.org/wiki?curid=273316", "title": "Herb Alpert", "text": "Herb Alpert (Los Angeles, Kalifornia, 1935eko martxoaren 31) estatubatuar musikari eta musika-industrialaria da. Alpert da historia osoan disko gehien saldu duen instrumentistetako bat. Horri esker, izugarri hazi zen haren A&amp;M Records disko-konpainia. 1962an topatu zuen Alpertek bere txokoa musikaren munduan, \"The Lonely Bull\" instrumentala jotzean. \"Ameriachi\" deitu zioten haren musikari, mariachi, rock eta tankera batzuetako musikak nahasten baitzituen. A&amp;M Records diskoetxeak atera zuen abesti hura, eta, gero, Carole King, The Carpenters, The Police eta beste batzuen diskoak ekoitzi zituen. 1960tik aurrera, beste mota bateko musika egin zuen Alperten Herb Alpert and the Tijuana Brass taldeak. Disko ikaragarri saldu zuten. 1965ean, Abesti Instrumental Onenaren Grammy saria eman zioten \"A Taste of Honey\" abestiari. Alpert instrumentista moduan aritu ohi zen beti, baina abeslari gisa ere lortu zuen arrakastarik, 1968an, \"This Guy\u00b4s in Love With You\" kantuaz. Hurrengo urteetan, diskoak grabatzen jarraitu zuen Alpertek, eta A&amp;M Recordsen sormen-alderdia indartzen. 1979an, Pop Instrumentista Onenaren Grammy saria eman zioten, \"Rise\" abestiagatik."}
{"id": "273317", "revid": "512", "url": "https://eu.wikipedia.org/wiki?curid=273317", "title": "Jos\u00e9 Ignacio Garc\u00eda Ramos", "text": "Jos\u00e9 Ignacio Garc\u00eda Ramos (Donostia, Gipuzkoa, 1946) gipuzkoar ikertzaile eta politikaria da.\nBiografia.\nEkonomia eta Enpresa Zientzietan lizentziaduna Deustuko Unibertsitatean (1972). Aholkularitza lanetan jardun du hainbat enpresatan. 1980an Eusko Jaurlaritzako Estatistika zuzendari izendatu zuten, eta estatistika-produkzio ofiziala diseinatu eta abiarazi zuen EAEn. 1986an EAEko Estatistika Legearen proiektua landu eta defendatu zuen.\nHura onarturik, Euskal Estatistika Erakundea, EUSTAT, sortu zen organismo autonomo gisa. EUSTATeko zuzendari eta Euskal Estatistika Kontseiluko lehendakariorde izendatu zuten (1987-1990). 1988an Justizia lehendakariorde izendatu zuten, eta kargu horretan iraun zuen 1991 arte; ondoren, Herri Administraziorako lehendakariorde izan zen (1991-1994). \"International Association for Official Statistics\" elkarteko bazkide sortzailea izan zen (1985-1987); Eusko Ikaskuntzan Gipuzkoaren ordezkari izan zen Gizarte eta Ekonomia Zientziak Sailean zenbait urtez. 1995ean elkarte horretako dokumentazio-zentroaren batzorde nagusiko lehendakari izendatu zuten, eta 1997 arte egon zen kargu horretan; harrezkero, Eusko Ikaskuntzako mediatekaren batzorde nagusiko burua da."}
{"id": "273318", "revid": "336", "url": "https://eu.wikipedia.org/wiki?curid=273318", "title": "Eli Eduardo de Gortari", "text": "Eli Eduardo de Gortari (Mexiko Hiria, 1918ko apirilaren 28a - 1991ko uztailaren 29a) mexikar filosofo eta politikaria izan zen.\nIngeniaritza-, matematika- eta filosofia-ikasketak egin zituen Mexikoko Unibertsitate Nazional Autonomoan. Filosofiaren ikuspegitik, Marxen pentsamenduaren hedatzaile nagusietako bat izan zen Mexikon, eta logika dialektikoa ikerkuntzara zabaldu zuen. Antropologiaren filosofo gisa, historian zehar sortu diren gizakiaren ideiak bere izatearen baldintza errealekin bat ote datozen jakiten saiatu zen. Filosofia lan zientifikoaren eta beste diziplina sozialen oinarritzat izanik, Gortarirentzat filosofiaren objektibotasunaren auzia funtsezkoa zen jakintzaren azterketa kritikoa egingo bazen. Filosofia marxistaren aldekoa izanik, Ureztapen Langileen Sindikatu Nazionalaren sorreran parte hartu zuen, eta Mexikoko Alderdi Komunistako militante izan zen urteetan. Halaber, Askatasun Demokratikoen Aldeko Maisuen Koalizioaren sortzaileetako bat izan zen (1968). Unibertsitateko ikasleen alde egin zuen, irakaskuntzaren erreformaren eta modernizazioaren aldeko eskakizunetan, eta hori zela-eta, 1968an, kartzelan sartu zuten, 42 egunez, Mexiko Hiriko Lecumberriko espetxean."}
{"id": "273320", "revid": "512", "url": "https://eu.wikipedia.org/wiki?curid=273320", "title": "Xavier Darasse", "text": "Xavier Darasse (Okzitaniako Tolosa, Frantzia, 1934ko irailaren 3a - \"ib.\", 1992ko azaroaren 24a) frantses musikaria izan zen.\nParisko Kontserbatorioan ikasi zuen organoa eta konposizioa Durufl\u00e9 eta Messiaenekin. Organo-jotzaile bikaina izan zen, eta hainbat sari irabazi zituen. Organoko irakasle izan zen Tolosako Kontserbatorioan. ORTFko eta Radio Franceko musika emanaldietako arduraduna izan zen (1962-1975). Frantzian, Alemanian eta Estatu Batuetan ibili zen antzinako musika nahiz gaurkoa interpretatzen eta musikako eskolak ematen. 1976an, auto istripu baten ondorioz, eskuineko besoa galdu zuen, eta hortik aurrera konposizioari eta pedagogiari ekin zion. Lanen artean ditu: orkestra musikarako \"L\u00b4Instant d\u00b4apr\u00e8s\" (1977, hogeita hiru haize instrumentutarako), \"Instants \u00e9clat\u00e9s\" (1983) eta \"Instants pass\u00e9s\" (1989); ganbera musikarako \"Trio \u00e0 cordes\" (1982) eta \"Septembre \"(1989); ahots musikarako \"\u00c0 propos d\u00b4Orph\u00e9e\" (1978), \"II\" (1984), \"III \"(1987), \"Romanesques\" (1981) eta \"Psaume XXXII Exultate\" (1985). Horiez gainera, \"Messe pour Montserrat\" meza konposatu zuen 1978an. Oscar Wilderen \"Dorian Grayren erretratua\" eleberrian oinarritutako opera bat hasi zuen, baina bukatu gabe geratu zen."}
{"id": "273321", "revid": "512", "url": "https://eu.wikipedia.org/wiki?curid=273321", "title": "Pierre Deligne", "text": "Pierre Ren\u00e9, Deligne bizkondea (Etterbeek, ) belgikar matematikaria da.\nBizitza.\nBruselako Unibertsitate Librean egin zuen lizentzia, eta doktoregorako ikasten jarraitu zuen 1968 arte. 1967-68 urteetan, doktoregoa bukatu baino lehen, Belgikako Ikerketa Zientifikorako Fundazio Nazionaleko kide izan zen. 1968an, Bures-sur-Yvetteko Ikerketa Zientifiko Aurreratuen Institutura joan zen (Frantziara), eta hango kide egin zuten bi urte geroago. 1984an, Princetongo Ikerketa Aurreratuetako Institutura joan zen, eta irakasle aritu zen han. Deligneren ekarpen garrantzitsuenetako bat Weilen hiru aieruen ebazpena da. Aieru horien bidez, geometria aljebraikoa eta zenbaki aljebraikoen teoria sortu zen, eta, lan horri esker, Fields domina jaso zuen Delignek Helsinkiko Matematikarien Nazioarteko Kongresuan (1978). Beste arlo askotan ere lan egin du: Hilberten 21. problema, Hodgeren teoria, moduluen teoria, forma modularrak, Galoisen adierazpideak, L-serieak eta Langlandsen aieruak, eta talde aljebraikoen adierazpideak. Fields dominaz gainera, Suediako Errege Akademia Zientifikoaren Crafoord saria jaso zuen 1988an, geometria aljebraikoan egindako ikerketa-lanari esker."}
{"id": "273322", "revid": "1545", "url": "https://eu.wikipedia.org/wiki?curid=273322", "title": "S\u00fcleyman Demirel", "text": "Sami S\u00fcleyman G\u00fcndo\u011fdu Demirel (Isklamk\u00f6y, Isparta probintzia, Turkia, 1924ko azaroaren 1a - Ankara, 2015eko ekainaren 17a) turkiar politikaria izan zen, Turkiako lehendakari (1993) eta lehen ministro (1965-1971, 1975-1977, 1979-1980, 1991-1993) izandakoa.\nBiografia.\nIngeniaritza-ikasketak egin zituen. 1961ean, Justiziaren Alderdiko kide egin zen, eta alderdiko lehendakari hautatu zuten hiru urte geroago. Bere alderdiak 1965eko hauteskundeak irabazi zituenean, lehen ministro izendatu zuten. Mendebaldera pixkanaka hurbiltzeko politika bultzatu zuen, eta berriro hautatu zuten 1969an. 1971n, ordea, Turkiako bortxakeria politiko gero eta handiagoa zela eta, haren dimisioa eskatu zuen armadak.\n1975ean, gobernuko buruzagitza eskuratu zuen ostera. 1977ko hauteskundeetan, galtzaile atera zen, baina atzera gobernuko buruzagitza lortu zuen bi urte geroago. Hala ere, Turkia pairatzen ari zen langabezia-tasa handia eta indarkeria zirela medio, militarrek agintea hartu, eta kargutik kendu zuten 1980an. 1982ko Konstituzioa onartu ondoren, politikatik baztertu zuten, baina lehen ministro izendatu zuten ostera 1991n, Bide Zuzeneko Alderdiko buruzagi gisa. 1993ko maiatzean, Turgut Ozal (1927-1993) lehendakaria hil zenean, Turkiako Errepublikako lehendakari izendatu zuen Legebiltzarrak."}
{"id": "273323", "revid": "58701", "url": "https://eu.wikipedia.org/wiki?curid=273323", "title": "Josep Maria Flotats", "text": "Josep Maria Flotats i Picas (Bartzelona, Katalunia, ) katalanezko antzerki-antzezle eta zuzendaria da.\nBizitza.\nIkasle garaian hasi zen antzezlan txikiak antzezten. Beka batek lagunduta, Estrasburgoko Antzerki Eskola Nazionalean ikasi zuen hiru urtez. Ondoren, Paris hartu zuen bizilekutzat, eta hainbat konpainiarekin lan egin zuen. Besteak beste, sari hauek jaso zituen Frantzian: 1970ean, G\u00e9rard Philipe saria, eta, 1980an, Frantziako Antzezlerik Onenaren saria. 1981etik 1983ra, Comedie Fran\u00e7aise antzokiko \"pensionnaire\" edo aktore finko izan zen. Kataluniara itzuli zenean (1984), Companyia Flotats konpainia sortu zuen. Antzerki-talde horrek katalanez antzeztu du beti: \"Cyrano de Bergerac\" (1985), \"Per un s\u00ed, per un no\" (1986), \"El despertar de la primavera\" (1986), \"Lorenzaccio\" (1988), \"El mis\u00e0ntrop\" (1989) eta \"Tots assajant Don Juan\" (1993). 1995ean, Kataluniako Antzoki Nazionala sortu zuen. Telebistan eta zineman ere egin ditu lanak: \"Pim, pam, pum, fuego\" (Pedro Olea), \"Jo, pap\u00e1\" (Jaime de Armi\u00f1\u00e1n), \"Le premier amour\" (1991), \"El largo invierno del 39\" (Jaime de Armi\u00f1\u00e1n) eta \"Boca a boca\" (1995). 1998an, Madrila aldatu zen, eta Yasmina Producciones Art\u00edsticas S.L. antzerki-ekoiztetxea sortu zuen, gero Taller 75 S.L. izena hartuko zuena. Urte hartan, Yasmina Rezaren \"Art\" komedia zuzendu eta antzeztu zuen, eta kritika onak izan zituen. 2001ean, eszenako zuzendari izan zen lehenbizikoz Madrilgo Teatro Realen Mozarten \"Cos\u00ec fan tutte\" operarekin, zeina Bartzelonako Liceura eraman baitzuen 2003an. Arte Eszenikoen Max sari bat baino gehiago eman dizkiote. Espainiako Antzerkiko Sari Nazionala eman zion 1989an Kultura Ministerioak, eta Kataluniako Interpretazioaren Sari Nazionala, Kataluniako Generalitateak."}
{"id": "273324", "revid": "96586", "url": "https://eu.wikipedia.org/wiki?curid=273324", "title": "Diego Gartzia", "text": "Diego Gartzia Corrales (Azkoitia, 1961eko urriaren 12a - Azpeitia, 2001eko martxoaren 31) euskal atleta izan zen, maratoietan espezializatua. Gipuzkoak eman duen atletarik onena dela esan izan da, 2001. urtearen hasieran Behobia-Donostia lasterketan erretiratu zen arte, lortutako palmares bikaina dela eta. Adidas R.T. taldeko atleta zen, eta hamabi aldiz parte hartu zuen nazioarteko txapelketetan.\nBizitza.\n10.000 metroko lasterketetan hasi zen lehiatzen, baina ez zuen arrakasta handirik izan. 1989an lehendabiziko maratoia egin zuen, geroago bere espezialitatea izan zena. 1990ean Donostiako Maratoian bigarren izan zen, eta hurrengo urtean Munduko Txapelketan hartu zuen parte. 1992an Espainiako errekorra gainditu zuen (2 h 10' 30\"). Gainera, Olinpiar Jokoetan hartu zuen parte, eta bederatzigarren postua lortu.\n1994an, Helsinkin egindako Europako Atletismo Txapelketako maratoian zilarrezko domina lortu zuen, Mart\u00edn Fiz arabarraren atzetik. Horixe izan da euskal atletek inoiz egindako lorpenik handiena. 1995ean, G\u00f6teborgeko Munduko Txapelketan parte hartu zuen, eta 6. gelditu zen. Urte hartan bere garaipen handi bakarra lortu zuen, Sevillako maratoian, 2h 10'-ko marka hautsita (2h 09' 51\") eta Fukuokako Maratoian 4. izan zen.\n1996an, Atlantako Olinpiar Jokoetan hartu zuen parte, eta 52. bukatu. 1997an, Atenaseko Munduko Txapelketan laster egin zuen, baina ez zuen bukatu; eta Bartzelonako maratoian 2. izan zen. Kirolen Asturias Printze Saria lortu zuen, Abel Ant\u00f3n, Mart\u00edn Fiz, Jose Manuel Garcia, Fabi\u00e1n Roncero eta Alberto Juzdado lasterkariekin batera.\n1998an, Budapesteko Europako Txapelketan parte hartu zuen, eta 2000. urtean profesional gisa lasterka egiteari utzi zion. Urte hartan 2. bukatu zuen Seulgo maratoian eta Behobia-Donostia lasterketan, baina ez zuten Espainiako selekzioan sartu Sydneyn egin ziren Olinpiar Jokoetarako; ordezko bezala gelditu zen, nahiz eta urte hartan bi bider egin eskatzen zen gutxieneko marka.\n2001eko martxoaren 31n, bihotzekoak jota hil zen Loiolan, Azkoitia-Azpeitia Maratoi Erdia prestatzen ari zela. Probak, haren omenez, Diego Garciaren Omenezko Azkoitia-Azpeitia Maratoi Erdia izena hartu zuen."}
{"id": "273325", "revid": "28807", "url": "https://eu.wikipedia.org/wiki?curid=273325", "title": "Diego Garc\u00eda", "text": ""}
{"id": "273326", "revid": "88969", "url": "https://eu.wikipedia.org/wiki?curid=273326", "title": "Nadine Gordimer", "text": "Nadine Gordimer (Springs, - Johannesburg, ) Hegoafrikako eleberrigile eta ipuin-idazlea izan zen, ingelesez idazten zuena. Apartheida borrokatu zuen, eta Literaturako Nobel saria jaso 1991n. Haren liburuetan, Hegoafrikako apartheida aztertzen da ikuspegi askotatik, batzuetan arrotzarenetik, beste batzuetan bertakoenetik. Pertsonen arteko komunikazio-arazoa ere sarri erabiltzen du gai gisa. \nLehen urteak.\nNadine Gordimer Springs meatzari herrian jaio zen 1923ko azaroaren 20an. Judu europar batzuen alaba zen \u2014ama ingelesa zuen, erdiko maila sozialekoa eta kultua; aita, letoniar bitxigilea\u2014, eta idazle izan baino lehen dantzari izan nahi izan zuen. Bihotzeko gaitz batek, ordea, letretara bideratu zuen. Irakurri egiten zuen oso gaztetatik, eta 9 urterekin idatzi zituen aurreneko ipuinak. Argitaratzeko lehen aukera 15 urterekin iritsi zitzaion, egunkari baten bitartez. \nOrdurako bazekien kasta bateko kidea zela. Ikasten zuen eskola erlijiosoan neskak zituen ikaskide guztiak; zuriak denak. Asteburuetan sos batzuk ematen zizkioten, eta zinemara joaten zen. Han ere, beltzen arrastorik ez aretora sartzeko ilaretan. Nerabezaroan ikusi zuen \"zerbait ez zihoala ondo\", eta 18 urterekin ohartu zen gertuago sentitzen zituela gazte beltzak zuriak baino. Eta horrek eraman zuen sistemaren aurka borrokatzera.Ezta liburutegian ere. Idazlea izateko irakurri egin behar da, eta nire herrian beltzik ez zen sartzen liburutegian. (Nadine Gordimer)\nIdazle ibilbidea.\n1949an argitaratu zuen \"Face to face\" kontakizun laburren bildumarekin hasi zen ezaguna egiten. 1953an karrikaratu zuen \"The Lying Days\" lehen nobela, kutsu autobiografiko handikoa. 1958an, berriz, lehen aldiz ezagutu zuen zentsura, \"A World of Strangers\" eleberria ezin izan baitzuen argitaratu jaioterrian \u2014Hegoafrikara iritsita beltzen komunitatea ezagutuko duen Toby gazte ingelesa zuen protagonista eleberri hark\u2014. \nGordimer beti gelditu zen Hegoafrikan, baita Afrikako Kongresu Nazionala erakunde klandestinoan lanean hasi zenean ere. 1962an ezagutu zuen Nelson Mandela gaztea, eta orduan jakin zuen zein izango zen bere zeregina: segregazionismoaren aurka borrokatzea. Eta, horretarako, buru politikoarentzat hitzaldiak prestatu zituen, etxea utzi zien iheslariei, hegoafrikar beltzen eskubideen bozgorailu bihurtu zen mundu osoan... \nBooker McConnell saria irabazi zuen 1974an, \"The conservationist\" lanari esker. Gai politikoa azken muturreraino eraman zuen 1979ko \"Burger\u00b4s daughter\" eleberrian, askoren ustez haren lan nagusia den horretan. \"July\u00b4s people\" (1981) eleberriak, aldiz, emakume zuri bat, haren familia eta morroi beltza azaltzen ditu, parabola mingots batean. Eleberri batetik bestera, kontakizun laburren bildumak egin zituen. Haren prestigioa haziz joan zen mundu osoan, eta Literaturako Nobel saria jaso zuen 1991n. "}
{"id": "273328", "revid": "1545", "url": "https://eu.wikipedia.org/wiki?curid=273328", "title": "Wim Kok", "text": "Willem \"Wim\" Kok (Bergambacht, Herbehereak, 1938ko irailaren 29a - Amsterdam, 2018ko urriaren 20a) holandar politikaria izan zen.\nBiografia.\nIkasketak bukatuta, 1961ean, Eraikuntzako Sindikatuen Holandar Federazioaren nazioarteko bulegoan sartu zen. 1965ean, Ekonomia Arazoetako Sailean hasi zen lanean, eta idazkari hautatu zuten 1967an. Bi urte geroago, Sindikatuen Holandar Federazioaren idazkaritza eskaini zioten, eta erakunde horretako lehendakari izan zen 1973tik 1985era. Sindikatuen Holandar Federazioak eta Sindikatu Katolikoen Holandar Federazioak bat egin zutenean ere, erakunde berriko lehendakari izan zen.\n1986an, aulkia lortu zuen Herbehereetako Legebiltzarrean. 1989an, Finantzen ministro eta lehen ministrorde izendatu zuen lehen ministroak, Ruud Lubbers demokrata-kristauak. Urte horretan bertan, Internazional Sozialistaren lehendakari hautatu zuten. 1991n, OCDE Ekonomia Lankidetzarako eta Garapenerako Erakundearen batzordeburua izan zen, eta Europako Batasuneko Ekonomia eta Finantzen Ministro Batzordeko lehendakari. 1994ko hauteskunde orokorretan, Wim Kok izan zen boto gehien jaso zuen hautagaia, eta, negoziazio luzeen ondoren, hiru alderdiko koalizio-gobernu sozialdemokrata-liberala osatzeko agindu zion Beatriz erreginak."}
{"id": "273329", "revid": "90204", "url": "https://eu.wikipedia.org/wiki?curid=273329", "title": "Karl Lagerfeld", "text": "Karl Otto Lagerfeld (Hanburgo, - Neuilly-sur-Seine, ) alemaniar jostuna izan zen.\n1952an, Parisera joan zen ikastera, eta hamasei urte zituela lortu zuen lehen saria nazioarteko diseinu-txapelketa batean, Yves Saint Laurentekin berdindurik. Orduan, ikasketak utzi, eta Pierre Balmainen laguntzaile gisa hasi zen lanean. 1958an, Jean Patou ospetsuaren estilista bilakatu zen, baina berehala hasi zen bere kasa lanean, besteak beste, Valentino, Chlo\u00e9 eta Erromako Fendi moda-etxeetarako modeloak sortzen. 1983an, Chanel etxekoek kontratatu zuten, Coco sortzaile mitikoa hil zenetik gainbehera zetorren enpresa suspertu eta indarberritzeko. Lagerfelden eskutik, Chanel enpresa pixkanaka indar hartzen hasi zen, 1980ko hamarkada horretan moda frantsesaren euskarrietako bat bilakatu zen arte. Estilista-lan horietatik kanpo, bere enpresa sortu eta KL izeneko lehen \"pr\u00eat-\u00e0-porter\" bilduma aurkeztu zuen 1984an. 1986an, Frantziako goi-mailako joskintzaren saririk ospetsuena, Urrezko Titarea, lortu zuen, eta, hurrengo urtean, argazkilaritzan hasi zen, berak sortutako jantziei buruzko erreportajeak eginez. Goi-mailako jantzi-bildumak diseinatzeaz gainera, antzerki, opera eta zinemarako jantziak ere egin zituen."}
{"id": "273330", "revid": "58701", "url": "https://eu.wikipedia.org/wiki?curid=273330", "title": "Laurie Lee", "text": "Laurie Lee (Stroud, Gloucestershire, 1914ko ekainaren 26a - \"ib.\", 1997ko maiatzaren 13a) ingeles poeta izan zen.\n19 urte zituela etxetik irten eta Londresera joan zen oinez. Han igeltsero aritu zen, baina 1935ean Espainiara joan eta biolina joaz ateratzen zuenarekin herrialde guztian zehar ibili zen, Gerra Zibilaren amaiera aldera Londresera itzuli zen arte. Poeta honen talentua, xarma eta indarra garbi azaltzen dira \"Eguzkia, nire monumentua\" (1944), \"Kandelen kimua\" (1947) eta \"Hainbeste berokitako nire gizona\" (1955) hasierako liburuetan. \"Arrosa bat negurako\" (1955) liburuan, berriz, Espainiako bidaiaren oroitzapenak biltzen ditu. Arrakastarik handiena, ordea, \"Sagardoa arrosekin\" (1959) liburuak ekarri zion; liburu horretan nekazari giroko bere haurtzaro zoriontsua gogoratzen du. Baditu osagai autobiografikoko beste poema liburu batzuk ere: \"Paseatzera irten nintzenean udako goiz batean\" (1969), \"Nik ezin dut iraun\" (1975) eta \"Gerra unea\" (1991). Leeren olerkiek Auden, Spencer eta, agian, Garc\u00eda Lorcaren kutsua badute ere, Ingalaterrako ahozko tradizio onenaren oinordeko gisa agertu da haietan. Leek bi drama ere idatzi zituen neurtitzetan: \"Nekazarien apaiza\" (1947) eta \"Magallanesen bidaia\" (1948)."}
{"id": "273331", "revid": "12788", "url": "https://eu.wikipedia.org/wiki?curid=273331", "title": "Pierre de Marivaux", "text": "Pierre de Marivaux (Paris, 1688ko otsailaren 4a - Paris, 1763ko otsailaren 12a) frantses idazlea izan zen.\nBizitza.\nFamilia aberats batean jaio zen. Idazten eta literatura ikertzen aritu zen bizitza guztian, gustuz hasieran eta beharrez ondoren, ondasun guztiak galdu zituenean. 1743an Frantziako Akademiako kide aukeratu zuten. Maitasunaren psikologiarekin zerikusia zuten gaiak erabili zituen bere idazkietan. Bi eleberri idatzi zituen: \"La vie de Marianne\" (1731-41, \"Marianaren bizitza\") eta \"Le paysan parvenu\" (1736, \"Laborari aberastua\"). \nBaina Marivauxren garrantzia antzerkiari lotua dago. Frantziako Komediak antzeztu zituen Marivauxek idatzitako antzerki lan gehienak. Horietako batzuk: \"Arlequin poli par l\u00b4amour\" (1722, \"Maitasunak findutako arlekina\"), \"La surprise de l\u00b4amour\" (1722), \"Le jeu de l\u00b4amour et du hasard\" (1730, \"Zoriaren eta maitasunaren jokoa\") bere komedia nagusia; \"La m\u00e8re confidente\" (1735, \"Ama isilmandataria\"), \"Les fausses condidences \"(1737), \"La femme fid\u00e8le\" (1755), eta \"Les acteurs de bonne foi\" (1757, \"Asmo oneko antzezleak\"). \nMarivauxek Commedia dell'Artetik hartu zituen bere pertsonaiak, eta geroko hainbat idazleren lanen aitzindari izan zen, Laclos, Sade eta Pirandellorena, esaterako."}
{"id": "273332", "revid": "28807", "url": "https://eu.wikipedia.org/wiki?curid=273332", "title": "Pierre Carlet de Chamblain de Marivaux", "text": ""}
{"id": "273333", "revid": "512", "url": "https://eu.wikipedia.org/wiki?curid=273333", "title": "Johan de Witt", "text": "Johan de Witt (Dordrecht, Herbehereak, 1625eko irailaren 24a - Haga, 1672ko abuztuaren 20a) Herbehereetako politikaria izan zen.\nBiografia.\nHolandako probintziako ordezkari izan zen. 1653an Holandako aginpide politikoa eskuratu zuen, eta 1654an Ingalaterraren eta Holandaren arteko bakea sinatu zuen, besteren artean, Holandaren probintzien aginpidea ez zela kapitain baten esku izango zioena. Hala lortu zuen Wittek, Gilen III.a Orangekoaren absolutismoaren kontra agerturik, Gilen III.a Orangekoak aginpidea galtzea.\nWittek gobernu errepublikazalea eratu zuen, Holandako ekonomia eta hiritarren askatasunak indartu zituen eta ez zien ezetsi katolikoei. Ingalaterrako Karlos II.ak 1654ko hitzarmena hautsi zuen baina Wittek ez zion Gileni aginpide eragilea eman nahi izan, eta Ingalaterrarekiko harremanek txarrera egin zuten. Hala ere, Frantzia Herbehereetako hegoaldean hartzen ari zen indarra zela eta, Ingalaterrarekin eta Suediarekin itun bat sinatzea lortu zuen (1668).\nLuis XIV.ak, ordea, Probintzia Batuen konkista hasi zuen 1672an. Herritarrek Gilen Orangekoaren laguntza eskatu zuten egoera hura konpontzeko, eta azkenik Witt matxinada batean hil (1672) eta gobernu errepublikazalea desegin zen."}
{"id": "273334", "revid": "28807", "url": "https://eu.wikipedia.org/wiki?curid=273334", "title": "Jan de Witt", "text": ""}
{"id": "273335", "revid": "58701", "url": "https://eu.wikipedia.org/wiki?curid=273335", "title": "George Berkeley", "text": "George Berkeley (Thomastown, 1685ko martxoaren 12a - Oxford, Erresuma Batua 1753ko urtarrilaren 14a) Irlandako filosofo eta apezpikua izan zen, idealismo subjektiboa deituriko korronte filosofikoaren aitzindaritzat hartua izan da.\nObra ugari idatzi zituen, horien artean \u201c Ezagutzaren hastapenak (1710)\" eta \u201c \"Hylas eta Filonousen arteko Elkarrizketak \"(1713)\". (Philonus, \u201cadimenaren maitaleak\u201d, Berkeley errepresentatzen du. Hylas, Greziera klasikoan materia adierazten zuen hitzak, Lockeren pentsamendua errepresentatzen du ) . 1734an \u201c\"El analista \"\" izeneko obra publikatu zuen , bertan zientziaren fundamentuak kritikatzen dira, matematikaren garapenean eragin latza izan zutenak.\nKaliforniako Berkeley hiriari pertsonaia historiko honengandik datorkio izena, baita berak ikasi zuen unibertsitateari ere. Horrez gain, bere omenez ezarritako izenak dira Yaleko unibertsitateko egoitzarena eta Dublineko \u201cTrinity College\u201dena\nBiografia.\nBerkley Irlandako Diserty lurraldean jaio zen. Kilkennyko eskolara joan zen eta Dublineko \u201c Trinity College\u201d unibertsitateko ikasketak amaitu zituen 1707an.\n\u201cTrinity College\u201den egon zen Grezierako irakasle titulua lortu zuen arte. Bere lehen argitalpena matematikaren ingurukoa izan zen, baina oihartzuna izan zuen lehena \u201c Ensayo hacia una nueva teoria de la visi\u00f3n\u201d izenenekoa, 1709an argitaratua. Momentuan polemika handia sortu zuen arren idatzi honek, gaur egungo Optikaren parte dira idatzi hartan ageri ziren edukietako batzuk.\n1710ean \u201c\"Ezagutzaren hastapenak\" \u201d izeneko obra idatzi zuen eta 1713an \u201c \"Hylas eta Filonousen arteko Elkarrizketak \".\u201d izenekoa. Aipaturiko azken obra honetan bere sistema filosofikoa garatu zuen, sistema filosofiko honen printzipio nagusia da gure zentzumenen bidez hautemandako mundua hautemate horretan soilik existitzen dela.\nMaterialismoaren kontra jotzea da obra hauen helburu nagusietako bat,garai haietan teoria filosofiko nagusia zenaren kontra, alegia. Bere teoriak serioski hartuak izan ez ziren arren orokorrean, batzuek, horien artean S.Clarkek, jeniotzat hartu zuten.\nGeroago Ingalaterrara joan zen. Bertan, Adison, Pope eta Steelek esku zabalik hartu zuten. 1713tik 1720ra bitartean Frantzia, Espainia eta Italia ezagutu zituen. 1721ean Teologian doktoratu zen eta Dublineko \u201c Trinity College\u201d eskolan jarraitu zuen Teologia eta Hebreeraren inguruko klaseak ematen. 1724an Derryko dekano bilakatu zuten. Newportera ( Rhode island, Estatu Batuak ) bidaiatu zuen Bermudetan eskola bat irekitzeko proiektua esku artean. Honela, dkano izateari utzi behar izan zion eta Estatu Batuetan lur sail bat erosi zuen.\n1730eko Urriaren 4an Phillip izeneko 14 bat urteko mutiko beltz bat erosi zuen. 1731ko Ekainaren 11n bere hiru beltzak bataiatu zituen Phillip, Anthony eta Agnes Berkeley izenez hurrenez hurren. Berkeleyren sermoiek azaltzen zieten kolonizatzaileei kristautasunak esklabutza babesten zuela eta horregatik esklabuek bataiatuak izan behar zutela. Ugazaben negozioetarako onuragarria izango litzatekeela zioen esklabuek kasu egitea honi une oro, jainkoaren begiradaren beldur ( Ez soilik nagusia begira legokeen momentuetan). Horrez gain, esklabuak hobeagoak bilakatuko zirela zioen kristau bilakatutakoan.\nRhode islanden bizi izan zen Bermudetako eskola zabaltzeko behar zuen diruaren zain, baina diru horrek iristeko asmorik ez zuela zirudienez, 1732an Londresera itzuli zen. 1734an Cloyneko apezpiku bilakatu zuten. 1752ra arte jarraitu zuen idazten. 4 obra idatzi zituen urte tarte horietan ( 1734-1752 ).Hasteko, \"Alciphron\" idatzi zuen 1734an. Gero, \"The querist\" 1734tik 1737ra. Bere azken idatziak \"Siris,\" pinuaren erretxinaren onura medizinalen ingurukoa, eta \"Further Trought on tar-water,\" gai berdinaren inguruko informazio gehigarria eskaintzen duen idatzia.\n1752an erretiratu egin zen eta bere semearekin Ingalaterrako Oxford hirira joan zen bizitzera.\nPentsamendua.\nMaterialismoaren eta sinesmen ezaren aurrerapenak hunkiturik, bere erlijio ideiak defendatzen saiatu zen eta guztizko idealismoa aldarrikatu zuen. Pentsamenduaz kanpoko errealitate oro ukatzen zuen, zentzuen bidez hautemandako mundu materialak zeinu-balioa besterik ez duela dio. Aldaketa hautemangarrien kausa ez da gauzakietan edo gure baitan aurkitu behar, baizik eta Jainkoarengan: gertaera materialak Jainkoak gurekin hitz egiteko eta gure borondatea zuzentzeko hizkuntza besterik ez dira.\nKorronte filosofikoen bereizketa.\nBerkeleyren filosofiari dagokionez, hau idealista subjektibotzat har daiteke zenbaiten ustez. Hau hobeto ulertzeko idealista izatea zer den ulertzea komeni zaigu eta honekiko antagonista den metodoarekin (enpirismoarekin) kontrajartzea. Konkretua ulertu ahal izateko ideia abstraktuago batetik hasi behar dugu, beraz.\n\u00a0Zer da idealismoa? Esan dugun bezala, enpirismoaren kontrakoa. Enpirismoa zer den definitu beharko dugu, beraz. Enpirismoak zentzumenen bidez hautematearen esperientziari ematen dio garrantzia. \u00a0Hautematen dena objektu materiala da, subjektuarekiko kanpoan kokatzen dena. Hautemate horren ondoren kontzeptuak sortzen dira, hau da, abstrakzioaz baliatzen gara.\nIdealismoak, aldiz, esperientziari baino garrantzia handiagoa ematen die ideiei, ezagutzarako ez da beharrezkoa mundu materiala hautematea, hausnarketa espekulatiboarekin nahikoa da.\nIdealismoaren barnean, idealismo objektiboa eta idealismo subjektiboa banandu daitezke. Idealismo objektiboaren arabera, ideiak giza adimenetik independenteki existituko lirateke. Bada gure pertzepziotik kanpo, existentzia independente bat. \u00a0Idealismo subjektiboaren arabera, aldiz, ideiak, subjektu baten adimenean soilik existitu daitezke. Idealismo subjektiboak dio bakoitzaren adimenetik kanpo ez dagoela existentziarik.\nEsan bezala, Berkeley korronte filosofiko honetan kokatzen da. Inmaterialista moduan ere definitua izan da materiaren ( Kontzeptu abstraktua ) existentzia \u00a0ukatzen duelako. Materialismoak idealismoa ukatzen du, honen arabera materia bakarrik baita existitzen dena eta giza adimena bera honen garapenaren ondorio baita.\nBerkeleyren pentsamendua.\nEnprismoa idealismoarekiko posizio antagoniko batean kokatu dugun arren, Berkeley muturreraino eramandako enpirismo baten defendatzaile modura definitu daiteke. Zergatik? Honen arabera, ezagutza lortzeko bidea pertzepzio puruen bidezkoa baita. Bere ustez, errealitateko objektuak existitzen diren ala ez jakitea ez da posible eta honekiko ezagutza bere pertzepzioaren bidez soilik lortu dezakegu. Ezagutu dezakegun bakarra hori da, pertzepzioa. Beste era batera esanda, gauzen existentzia beren hautematea da Berkleyren ustez. Arraroa da jendeak pentsatu izana mendiek, errekek\u2026 gure pertzepziotik kanpoko existentziarik dutenik\nBerkeleyk zioen ez dugula objektuaren bidez ezagutzen, ez dugu objektuaren errepresentazio mentala honek nolabait eragin digulako, baizik eta objektua errepresentazio honetan soilik existitzen da. Hautematen duguna koloreak, usainak.. dira. Hauek eduki mentalak dira. Ez dago arrazoirik ideiak-materia bereizketa egiteko.\nBerkeley Platonen dokrinatik eta orokorrean metafisika tradizionaletik urruntzen da existitzen den substantzia bakarra hautematen eta pentsatzen duen subjektua izateagatik.\nDeskartesen jarraitzaileek, Galileok eta honen ondorengo fisikariek eduki mental hauei 2.mailako ezaugarri deitu zieten ( \"Cualidades secundarias\"). Hauen arabera ere ezaugarri hauek ez dira objektuarenak, hautematen duen subjektuaz baldintzatuta daudelako. \u00a0Adibidez, gure eskuen tenperaturaren arabera zerbait bero edo hotz ( 2. mailako ezaugarriak ) iruditzen zaigu. Mundu materialean ez da existitzen kolorearen ( 2.mailako beste ezaugarri bat ) esperientziarekin konpara daitekeen ezer. Aldiz, hauen ustez, \u00a01.mailako ezaugarriekiko ( Cualidades primarias ) ditugun ideiek ( Hedadura, forma, dimentsioa eta sendotasunaren ideiek, besteak beste ) mundu materialean existitzen diren gauzen antza dute.\nBerkeleyren ustez ezin da banatu 1.mailako eta 2.mailako ezaugarrien artean. Bereizketa hau abstraktua eta justifika ezina da, gainera ebidentzia enpirikoarekin kontraesanean sartzen da 2 ezaugarri horiek elkar nahasturik agertzen baitira esperientzia enpririkoan. Adibidez, ezin dugu objektu baten forma atzeman aldi berean bere kolorea atzeman gabe. Ezin ditugu 1. mailako ezaugarrien ideiak izan 2.mailako ezaugarriekin batera ez badoaz.\nEzaugarri horiek dira bitartekotzarik gabe ezagutzen dugun mundu erreala. Mundu erreal eta hautemangarri horren kausa ez da subjektu gizatiarra ordea. Subjektu gizatiarrak ezaugarri hauek hautematen ditu.\nZein edo zer da orduan kausa? Jainkoa, adimen infinitua. Nahimena duen subjektu bat da, ez objektu material bat. Katolikoa izanik, bere helburu nagusia jainkoaren existentzia frogatzea izan zela esan daiteke. Jainkoa (adimen infinitua), gure adimenetik kanpo kokatuta dago eta gure pertzepzioen eragile da. Jainkoak ezarri dizkigu gauzen ideiak adimenan. Adimen infinituak sortzeko ekintzan edo adimen finituak hautemateko ekintzan existitzen da errealitatea. Pertzepzioak jainkoak eraginak dira. Zuhaitzaren pertzepzioa jainkoaren ideia da. Gainera, ideien arteko koherentzia bermatzen du. Berkeleyren pentsamenduan panenteismoa antzeman daiteke. Jainkoa denean dago, dena da jainkoaren adimenaren parte.\nGainera, gizaki bakoitzaren errepresentazioak ezberdinak dira. Lockeri kontra eginez, Berkeley Nominalismoaren defendatzailea da. Pertzepzioak partikularrak dira. Partikularretatik sortutako ideai orokor edo abstrakzioak hitz komunak baino ez dira Berkeleyrentzat. Unibertsal faltsu bat da, adibidez, materia. Izen huts bat da ez diona inongo errealitateri erreferentzia egiten.\nBakoitzaren pertzepzio zuzen edo puruan geratu behar gara benetako ezagutza lortu ahal izateko, hauen inguruan espekulaziorik egin gabe. Horrela lortzen da ezagutza zientifiko ideala.\nBere garaiko Fisika garatzeko erabiltzen diren formula matematikoak ( Adb. F=ma ) ez dira ideia orokorrak. Horrekin lotuta, bere ustez triangeluan pentsatzean, ez dugu triangelu partikularren abstrakzioa gauzatzen. Ez dugu triangeluaren ideia orokorrean pentsatzen baizik eta gure pentsamendua beti agertzen da triangelu partikular bati lotua. Horregatik, tesi zientifikoak ez dira errealitatera guztiz ongi egokitzen , partikularretatik ideia orokor bat sortzean objektuaren forman pentsatu beharrean partikular konkretu batean pentsatzen jarraitzen baitugu. Beraz, ez dugu benetako ezagutza lortzen.\nPartikularretatik ideia orokorrak ateratzea ez bada posible ezagutza zientifikoa okerra izango litzateke Berkelyerentzat, ez da nahikoa tesi zientifiko orokor bat justifikatzeko ebidentzietan oinarritzea."}
{"id": "273336", "revid": "105290", "url": "https://eu.wikipedia.org/wiki?curid=273336", "title": "Chinchillaren ordenantzak", "text": "Chinchillaren ordenantzak Gartzia L\u00f3pez de Chinchillak XV. mendean argitaratutako udal arauak dira.\nErrege-erregina katolikoen kontseilari zen Gartzia L\u00f3pez de Chinchillak Bizkaiko Ahaide Nagusien arteko guduei eta liskarrei amaiera emateko, 1483-1487 urteetan, egin zituen ordenantzak. Horien arabera, hiribilduetako eta lur laueko herrien gobernua bereizi egin zen eta erregeren agintea sendotu nahi izan zen, foruen aurkako xedapenen bidez. Bi erabaki nagusi zituzten ordenantzek; batetik, Gernikako Batzar Nagusietan hiribilduetako eta lur laueko elizateen artean gauzaturiko batasuna hautsi egiten zen, hiribilduetako ordezkariak haietara joateko eta bestelako batzarrik osatzeko eskubiderik gabe gelditzen baitziren (erregearen mendean, beraz); eta, bestetik, lur zabaleko ordezkariek osaturiko Batzar Nagusiei foru-baimena edo erregearen agindua ez betetzeko zeukaten eskubidea ukatu nahi izan zitzaien.\nBizkaiko lur zabaleko ordezkariek ez zituzten erabakiak aintzat hartu, eta 1558ko Batzar Nagusietan hiribilduetako ordezkariek ere hartu zuten esku. 1630ean finkatu ziren hiribilduen eta lur zabalaren arteko legezko desberdintasunak, eta Filipe IV.a Espainiakoa erregeak balio gabe utzi zituen, ofizialki, Chinchillaren ordenantzak."}
{"id": "273338", "revid": "512", "url": "https://eu.wikipedia.org/wiki?curid=273338", "title": "Isaac Hayes", "text": "Isaac Lee Hayes, Jr. (Covington, Tennessee, AEB, 1942ko abuztuaren 20a - Memphis, Tennessee, AEB, 2008ko abuztuaren 10a) estatubatuar musikagile eta kantaria izan zen.\nBiografia.\nHaurra zela sartu zen musikaren munduan, gospel-kantari gisa. Gaztaroan, zenbait talde sortu zuen, baina ez zuen diskorik argitaratzea lortu. 1964an, Stax Records konpainian sartu zen, estudioko musikari gisa. Han, abestiak idazten hasi zen David Porterrekin, eta arrakasta handiko abestiak egin zituzten soul-artistentzat bien artean.\n\"Presenting Isaac Hayes\" diskoarekin egin zuen debuta, 1967an, eta, bi urte geroago, \"Hot Buttered Soul\" kaleratu zuen, 1960ko hamarraldiko musika beltzaren diskorik ezagunenetako bat. 1970etik 1971ra, \"The Isaac Hayes Movement\" eta \"To Be Continued\" argitaratu ziren, baina ez zuten aurrekoek adina arrakastarik izan. 1971n, ordea, \"Shaft\" izeneko diskoak, izen bereko filmaren soinu-bandak, bultzada handia eman zion berriro Hayesen karrerari. Oscar bat jaso zuen lan horregatik, eta bai diskoak bai singleak aurreneko lekuak lortu zituzten munduko hainbat herrialdetako musika-zerrendetan. 1980tik aurrera, ekoizle gisa lan egin zuen, batez ere\nBeste lan batzuk: \"Black Moses\" (1971), \"Ike\u00b4s Rap\" (1986), \"Love Attack\" (1988), \"Wonderful\" (1994), \"Branded\" (1995) eta \"Ultimate collection\" (2000)."}
{"id": "273339", "revid": "336", "url": "https://eu.wikipedia.org/wiki?curid=273339", "title": "Gerry Mulligan", "text": "Gerry Mulligan (Queens Village, New York, Ameriketako Estatu Batuak, 1927ko apirilaren 6a - Connecticut, Ameriketako Estatu Batuak, 1996ko urtarrilaren 20a) jazzeko musikagilea izan zen.\nBizitza.\nNerabe zela hasi zen musika idazten, eta lehenengo lanak bere herriko irratiari saldu zizkion. Ondoren, Elliot Lawrence (1945) eta Gene Kruparekin (1946) lan egin zuen. Claude Thornhillen orkestran Gil Evans ezagutu zuen eta harekin batera Miles Davisen \"Birth of the Cool \"(1949-1950) album ospetsua grabatu zuen. Lan horretarako Mulliganek \"Jeru\" eta \"Venus De Milo\" lanak osatu zituen.\n1952an hainbat orkestrazio egin zituen Stan Kentonentzat, eta Chet Bakerrekin laukote bat osatu zuen. Beste laukote batekin Parisko jaialdian parte hartu zuen 1954an. 1960an hamahiru lagunez osatutako orkestra osatu zuen, Concert Jazz Band. Garai hartan disko ugari grabatu zituen orduko jazz musikagile nagusiekin: Lee Konitz, Thelonious Monk, Paul Desmond, Johny Hodges, Ben Webster, Tommy Flanagan.\n1971n seikote bat osatu zuen, Age of Steam. 1982an Astor Piazzola argentinar musikariarekin batera, big band bat zuzendu zuen Europan (1982).\nHainbat filmetan parte hartu zuen, bai musikagile, bai antzezle gisa: \"I Want to Live\" (1958) eta \"Jazz on A Summer\u00b4s Day\" (1958)."}
{"id": "273340", "revid": "46380", "url": "https://eu.wikipedia.org/wiki?curid=273340", "title": "Joachim du Bellay", "text": "Joachim du Bellay (Lir\u00e9, Anjou, 1522 aldean - Paris, 1560ko urtarrilaren 1a) poeta frantsesa izan zen.\nBizitza eta lanak.\nZuzenbidea ikasi zuen Poitiersen eta 1547an Pierre de Ronsard ezagutu zuen. Haren joera humanista bere eginik, Parisa aldatu zen eta Coqueret ikastegian sarturik (1547-1549) Jean Dorat helenistaren irakasle izan zen. 1549koa da haren \"D\u00e9fense et Illustration de la langue fran\u00e7aise\"; bertan Ronsard buru zuen La Pl\u00e9iade taldearen helburu poetikoak azaltzen ditu. Petrarka eredu harturik, 1551ean hasiera eman zion \"L\u00b4Olive\" soneto sailari.\n1550-1552 bitartean gaixotasun larri batek hartu zuen. Ondoko lau urteak (1553-1557) Erroman eman zituen Jean du Bellay osaba kardinalaren zerbitzuan. Honetan oinarriturik lau liburu argitaratu zituen 1558an: \"Les antiquit\u00e9s de Rome\"; \"Regrets\", autorearen libururik behinena; \"Divers Jeux rustiques\" eta \"Poemata\", azken hau latinez. Azkenik, hil aurretik \"Le po\u00e8te courtisan\" izeneko satira egin zuen.\nDu Bellay, Ronsarden ondoren, \"La Pl\u00e9iade\" taldeko poetarik garrantzitsuena da eta forma-perfekzio beteena lortu zuenetariko bat. Aldizka elegia eta satira maisutasun handiz erabiltzen badaki, duen xarma hunkigarriari esker lirismo erromantikoa iragartzen duelarik."}
{"id": "273341", "revid": "336", "url": "https://eu.wikipedia.org/wiki?curid=273341", "title": "Niklas Luhmann", "text": "Niklas Luhmann (L\u00fcneburg, Alemania, 1927 - 1998) alemaniar soziologoa izan zen.\nBiografia.\nSoziologia eta administrazio-zientziak ikasi zituen Harvard Unibertsitatean, eta ondoren Dortmund, M\u00fcnster eta Bielefeldeko unibertsitateetako irakasle izan zen.\nLuhmannek soziologiaren eta filosofiaren alorrean egin dituen lanen helburua da munduaren konplexutasun gehiegizkoa nabarmentzea eta argitzea, eta horretarako teoria sistema konplexu bat osatu zuen, gaur egungo gizakiaren arazoei erantzun orokorra eman nahi diena. Arnold Gehlen filosofoak eraginda, kanpoko mundua pisu moduko bat dela gizakiarentzat eman nahi du aditzera Luhmannek, eta mundu hori azaltzeko osatutako teoria berezi batek argituko duela soilik. Teoria horiek mundua erakunde konplexu bat bezala, aukera asko dituena, azaldu behar dute.\nGai horrez gainera, Luhmannek beste gai batzuk ere landu zituen, hala nola konfiantza gizartea eraikitzeko mekanismo gisa, eta boterea komunikazio-modu bezala.\nLuhmanek liburu oso konplexuetan argitaratu zituen bere lanak. Nagusiak hauek ditu: \"Sistemen helburua eta arrazionaltasuna\", \"Maitasuna grina gisa\", \"Gizarte sistemak\", \"Gizartearen zientzia\" eta \"Teoria orokor baten ildoak\"."}
{"id": "273342", "revid": "1545", "url": "https://eu.wikipedia.org/wiki?curid=273342", "title": "Machado de Assis", "text": "Joaquim Maria Machado de Assis (Rio de Janeiro, 1839ko ekainaren\u202f21a - Rio de Janeiro, 1908ko irailaren\u202f29a ) brasildar idazlea izan zen. Lehenik antzerki lanak idatzi zituen, geroago olerkia landu zuen gehienbat, eta azkenik eleberriek eman zioten ospea. Brasilgo literaturaren maisu nagusitzat hartu izan da. Brasilgo Hizkuntza Akademiaren lehenengo lehendakaria izan zen.\nHaren lana tradizio erromantikoan sustraitu zen hasieran, baina denbora asko baino lehen, gauzak kontatzeko modu berritzaile eta konplexu bat landu zuen, eta esan liteke, huts egiteko beldur handirik gabe, geroko Brasilgo -eta Hego Amerika osoko- nobelagintza guztiaren abiapuntua markatu zuela Machado de Assisen obrak.\nBizitza.\n1839ko ekainaren 21ean jaio zen Joaquim Maria Machado de Assis, Rio de Janeiron. Etxe pintatzaile baten semea zen eta arbaso portugaldarrak eta beltzak zituen aitaren aldetik. Ama hil ondoren, ugazamak hazi zuen. Gaixobera, epileptikoa, itxura eskasekoa eta totela, tipografo aprendiz sartu zen, 17 urte zituela, Brasilgo Inprenta Nazionalean, eta proba zuzentzaile egin zuen lan gero. Libre zuen denboran idazten hasi zen, eta berehala argitaratu zituen, egunkarietan eta aldizkarietan, lehen olerki eta kontakizun erromantikoak.\n1869rako Machado brasildar letra-gizon arrakastatsua zen. Administrazio publikoak lanpostu eroso bat eskaini zion eta urte hartantxe ezkondu zen Carolina Xavier de Novais izeneko kultura handiko neskarekin. Definizio argirik gabeko obra batzuk argitaratu zituen garaitsu hartan, horien artean mugimendu erromantikoari lotutako eleberri bat, \"Ressurrei\u00e7\u00e3o\" (1872, \u00abPiztuera\u00bb), parnasiar estiloko olerki sorta bat, \"Ocidentais\" (1879-1880), eta zenbait saiakera eta antzerki-lan.\n1881ean argitaratu zen Machado de Assisen idazkeran erabateko berrikuntza markatuko zuen eleberria: \"Memorias postumas de Bras Cubas\" (\u00abBlas Cubasen hil ondoko oroitzapenak\u00bb), garai hartako literatura konbentzioak hankaz gora bota zituena. Benetako psikologia ariketa konplexu bat ez ezik, Brasilgo burgesiaren erretratu gogor bat ere egiten da eleberri horretan, umore garratza eta bizitzaren ikuspegi ezkorra etengabe islatzen direla. Kritikari askoren iritzian, eleberri horretan du lehen iturburua Hego Ameriketako literaturako errealismo fantastiko izeneko joera entzutetsuak. Une horretatik aurrera, batez ere kontakizungintzari lotu zitzaion brasildar autorea, nahiz eta literatur kritikak egiteari ez zion inoiz utzi.\nOrdutik aurrera idatzi zituen eleberri eta ipuinetan, tonu ezkor eta ironikoz, hizkera egokia eta guztiz landua erabiliz, gizartearen azaluskeria kritikatu zuen eta gizakiaren adimena eta jokamoldeak arakatu zituen. Nobelagintza horren adibide argiak dira \"Quincas Borba\" (1891) eta \"Dom Casmurro\" (1899), askoren iritziz, Machado de Assisen maisu-lan nagusia. Adulterioaren gaia tratatzen da eleberri horretan, eta bidaldi kezkagarri eta beldurgarri bat egiten da jelosiak erabat mendean harturik duen arima baten barrutik.\nKontakizun laburretarako ere talentu aparta zuen, eta horren erakusgarri argia da, esate baterako, \"Reliquias da tasa velha\" (1906; \u00abEtxe zaharreko erlikiak\u00bb). Beste ipuin asko ere idatzi zituen, hona hemen batzuk: \"Esau e Jaco\" (1904), \"Memorial de Aires\" (1908), \"Contos fluminenses\" (1872, \u00abRio de Janeiroko ipuinak\u00bb), \"Historias da meia-noite\" (1873, \u00abGauerdiko istorioak\u00bb), \"Papeis avulsos\" (1882, \u00abPaper hautatuak\u00bb), \"Historias sem data\" (1884, \u00abDatarik gabeko kontakizunak\u00bb), \"V\u00e1rias historias\" (1896, \u00abZenbait kontakizun\u00bb), etab.\nHiritarra, aristokratikoa, kosmopolita, hotz samarra eta zinismotik ez oso urrun, Machadok oso arreta eskasa eskaini zien garai hartako Brasilgo gizartea kezkatzen zuten arazo nagusiei: Brasilen independentzia eta esklabotasunaren ezeztatzea. Haren lanetan, mundu naturala ia ez da agertzen, eta hain ezkortasun sakonez eta desilusioz idatzi zuen, ezen, jasangaitza gertatuko bailitzateke, baldin eta ezkortasun hori arinkeriaz, zorroztasunez eta umorez mozorrotu izan ez balu. 1896an, Brasilgo Hizkuntz Akademia sortu zuen, beste batzuekin batera, eta erakunde horretako lehendakari izan zen bizi izan zen bitartean. Rio de Janeiron hil zen 1908ko irailaren 29an, baina haren oroitzapenak bizirik iraun du Brasilgo literaturan."}
{"id": "273344", "revid": "512", "url": "https://eu.wikipedia.org/wiki?curid=273344", "title": "Willie Nelson", "text": "Willie Nelson (Abbott, Texas, 1933ko apirilaren 29a) estatubatuar kantagile eta antzezlea da.\nBizitza.\nGaztaroan hasi zen kantak idazten, eta musika-talde bat sortu zuen arreba Bobbierekin. 1959an, kanta bat argitaratu zion diskoetxe batek. Horren ondoren, musikagile eta baxu-jotzaile gisa kontratatu zuen Ray Pricek, Honky-Tonk delako mugimenduko izarra zenak. Country musikaren barruan, Patsy Clineren ahotsean lehen postuetara iritsi zen \"Crazy\" kanta idatzi zuen. Roy Orbison eta Faron Youngen kanta arrakastatsu asko ere berak konposatu zituen.\n1970ean, hainbat artistarekin hasi zen lanean, besteak beste, Waylon Jennings, Jessie Colter eta Kris Kristoffersonekin, eta \"outlaws\" delako mugimendua sortu zuten elkarrekin. Lan ospetsuenen artean ditu: \"Shotgun Willie\" (1973), \"The Troublemaker\" (1976), \"City of New Orleans\" (1984) eta \"The Promised Land\" (1986).\n1980ko hamarkadan, antzezle-lanetan hasi zen; \"The Electric Horseman\" (\"Zaldizko Elektrikoa\", 1979) eta \"Lapurra\" (1981) filmetan lan egin zuen. Kantari ere aritu zen, hainbat abeslarirekin bikotea osatuz. Julio Iglesias, Ray Charles, Merle Haggard, Dolly Parton, Sinead O'Connor, Bob Dylan, David Crosby eta Paul Simonekin ere kantatu izan du."}
{"id": "273345", "revid": "65203", "url": "https://eu.wikipedia.org/wiki?curid=273345", "title": "Savoiako etxea", "text": "Savoiako etxea (italieraz \"Casa Savoia\") Italia iparraldeko familia noblea izan zen, oinetxea Savoiako dukerrian zuena. XIX. eta XX. mendeetan Italiako eta Espainiako koroak eduki zituen.\nHaren jatorriaz ez da datu segururik. Batzuen arabera, Savoiako familia galiar-erromatar ahaltsu baten ondorengoa bide da. Beste batzuen ustez, ordea, haren etorkia Champagnen edo Burgundian dago. Dinastia ahaltsua izan da: XI. mendetik aurrera Savoian eta Piemonten izan ziren agintari; XVIII. mendetik aurrera Sizilian eta Sardinian, eta 1861-1946 bitartean Italian eta Espainian.\nHunberto I.a, \"Eskuzuri\" deitua (Savoiako kondea 1027-1048 bitartean), izan zen dinastiaren aitzindaria. Gero, Karlos Manuel I.arengandik sortu zen Savoia-Carignanoko adarrak hartu zituen Sardiniako (1720) eta Italiako (1861) koroak XVII. mendean. Viktor Emanuel II.a izan zen Italiako lehen erregea (1861). Viktor Emanuel II.aren ondoren sortu zen Aostako adarrekoa izan zen Amadeo Savoiakoa, Espainiako erregea 1870-1873 bitartean."}
{"id": "273346", "revid": "28807", "url": "https://eu.wikipedia.org/wiki?curid=273346", "title": "Edsger Wybe Dijkstra", "text": ""}
{"id": "273347", "revid": "512", "url": "https://eu.wikipedia.org/wiki?curid=273347", "title": "Horoskopo", "text": "Horoskopoa zeruaren antolamenduaren berri ematen duen agiria da, une jakin batean Eguzkia, Ilargia, argizagiak, zodiakoaren zeinuak non dauden kokatuta erakusten duena. Orainaldiaz informazioa emateko eta etorkizunaz iragarkizunak egiteko erabiltzen da. Gizabanakoen horoskopoak egitean, astrologoek jaiotzaren une zehatza hartzen dute kontuan, astrologiako beste datuekin batera, pertsonaren izaera aztertzeko eta etorkizuna iragartzeko.\nAstrologoen ustez, zeruko gorputz bakoitzak bere mitologia-izaera du, eta une jakin batean zeruko beste gorputzekiko duen kokagunearen arabera izaera hori aldatu egiten da. Unibertsoan dena harremanetan dagoenez gero, zeruko gorputzek eragina dute haur jaioberriarengan. Horoskopoak egiteko zerua 12 zulo (\"etxe\") dituen biribil baten bidez irudikatzen dute astrologoek. Etxe horietako bakoitzari giza bizitzaren alor batzuk egozten zaizkio (osasuna, ezkontzako bizitza, haurrak, lagunak, heriotza). Etxe bakoitzean kokatzen den argizagiak eragina izango du etxe horri dagokion ataletan, onerako nahiz txarrerako. Sineskeria hauek harrera zabala dute, herrialde industrializatuenetan ere."}
{"id": "273348", "revid": "58701", "url": "https://eu.wikipedia.org/wiki?curid=273348", "title": "Qin Shi Huang", "text": "Qin Shi Huang \u2014txineraz \u79e6\u59cb\u7687, pinyin idazkeraz Q\u00edn Sh\u01d0 Hu\u00e1ng, Wade-Giles idazkeraz Ch'in Shih-huang, edo Shih Huangti; Zheng zuen benetako izena\u2014 (K.a. 260ko azaroa/abendua - K.a. 210eko irailaren 10a) Qin erreinuko erregea (K.a. 247 - K.a. 221) eta Txinako lehen enperadorea (K.a. 221 - K.a. 210) izan zen.\nBizitza.\nTxuang Hsian Qineko azken erregearen semea zen eta Txao Txeng zuen jaiotza-izena. Hamahiru urte zituela egin zuten Qineko errege, eta K.a. 221ean \"Qin Shi Huang Ti\" (\u00abTxinako lehen enperadore\u00bb) aldarrikatu zuen bere burua. Administrazioa zentralizatu zuen, eta horretarako 36 barruti militarretan banatu zuen inperioa. Neurriak hartu zituen, halaber, legeak eta hizkuntza-molde guztiak bateratzeko. Txina batu ostean, Li Si lehen ministroarekin batera, erreforma andana abian jarri zuen batuketa iraunkor bihurtu nahian. Horretarako, eraikuntza-proiektu erraldoiei ekin zien, Txinatar Harresi Handiari esaterako. Konfuzioren jarraitzaileei esetsi zien, eta 213. urtean nekazaritzari, medikuntzari, magiari eta historiari ez zegozkion liburu guztiak erretzeko agindu zuen.\nHil ondoren, Xian ondoko mendi batean egindako hilobi handi batean ehortzi zuten. (1974. urtean hasi ziren 20 km2 dituen hilobi horretako indusketa-lanak, eta terrakotaz landuriko sei milatik gora estatua handi, gudariak eta zaldiak, aurkitu dira). Qin Shi Huangen dinastia bera hil ondorengo laugarren urtean hautsi zen, baina hark bideraturiko egiturek zutik iraun zuten luzaroan. Haren tirania eta autokrazia gorabehera, gaur egun ere Qin Shi Huang Txinako aita fundatzailetzat jotzen da."}
{"id": "273350", "revid": "96586", "url": "https://eu.wikipedia.org/wiki?curid=273350", "title": "Azzedine Ala\u00efa", "text": "Azzedine Ala\u00efa (; frantsesez ahoskatua; Tunis, - Paris, ) frantses jostuna izan zen, jatorriz tunisiarra.\nBiografia.\nAzzedine Ala\u00efa izeneko \"pr\u00eat-\u00e0-porter\" markaren sortzailea izan zen, larruaren eta puntuaren erabileragatik bereizten den markarena. Tunisiako Arte Ederretako Eskolan eskultura ikasi ondoren, modarantz bideratu, eta Parisa joan zen bizitzera 1950eko hamarkadaren erdialdera.\nBi urtez Guy Larocherekin lan egin ostean, bere kasa hasi zen jostun-lanetan. Hasi eta berehala, oso bezero ezagunak egin zituen, besteak beste, Greta Garbo. 1960ko hamarraldiaren amaieran, \"pr\u00eat-\u00e0-porter\" lanak egiten hasi zen. Larrua erabiltzeko modu ausart eta berritzaileak hasieran ustekabekoren batzuk ekarri bazizkion ere, jendearen onespen zabala izan zuen urte batzuk geroago. 1982an aurkeztu zuen lehen desfilea New Yorken; 1985ean, Bordeleko Arte Garaikideko Museoak atzera begirako erakusketa eskaini zion; eta, aldi berean, Grace Jones eta Tina Turnerrentzat sortu zituen jantziek arrakasta handia izan zuten mundu guztian. 30eko hamarkadako sentsualitatea eta 50eko fintasuna era burutsuan nahasten dituzte bere jantzi-bildumek, eta emakumearen soina nabarmentzeko zeharkako ebaketa-teknikan oinarritzen dira."}
{"id": "273351", "revid": "28807", "url": "https://eu.wikipedia.org/wiki?curid=273351", "title": "Azzedine Alaia", "text": ""}
{"id": "273352", "revid": "1545", "url": "https://eu.wikipedia.org/wiki?curid=273352", "title": "Jordi Casassas i Ymbert", "text": "Jordi Casassas i Ymbert (Bartzelona, Katalunia, 1948ko ekainaren 22a) kataluniar historialaria da. Gaztelaniaz eta katalanez idatzi du.\nBiografia.\nBartzelonako Unibertsitatean, Historia Moderno eta Garaikidean lizentziatu zen 1973an, eta doktoregoa lortu zuen 1977an, Jaume Bofill i Matesi buruzko azterlan batekin. Bofill i Mates oso garrantzitsua denez Kataluniako politika eta kulturaren alorrean, XX. mende hasierako Kataluniako gizartearen azterketa orokorra egin zuen Casassasek doktorego-lanean. Zenbait urtez Bartzelonako Unibertsitatean irakasle izan ondoren, Historia Garaikideko katedra lortu zuen 1989an.\nBere obretan, gaur egungo gizartearen historia politiko, instituzional eta kulturalaren azterketa egiten du, eta zenbait liburu argitaratu ditu Kataluniako Errestaurazio-garaiko intelektual eta profesionalez, Primo de Riveraren diktaduraz eta katalanismoaz. Aldizkari espezializatuetan ere idazten du, besteak beste, \"L\u00b4Aven\u00e7, Recerques\" eta \"Estudios de Historia Social\" aldizkarietan. 1991n, kongresu bat antolatu zuen Bartzelonan, XIX. eta XX. mendeetako Italia eta Espainiako estatuen bilakaerari buruzkoa. Bere obra ezinbestekoa da Errestaurazio-garaiko Katalunia ezagutzeko.\nUniversitat Catalana d'Estiuko errektorea da 2016tik."}
{"id": "273353", "revid": "23317", "url": "https://eu.wikipedia.org/wiki?curid=273353", "title": "Porfirina", "text": "Porfirina porfinaren egituraren kanpoaldean dauden 8 hidrogeno-atomoen ordez zenbait erradikal jartzean (metilikoak, etilikoak, binilikoak, propionikoak, azetikoak...) eratzen diren konposatu nitrogenatu organikoak izendatzeko erabiltzen den izen generikoa da. Izaera anfoteroa konposatu kristalinoak dira. Porfirinen propietate kimikoen artean, metalekin elkartzeko gaitasuna dago; egituraren erdialdeko hidrogeno bat edo biren ordez metalak (Fe, Mg, Cu, Zn, Co) jarriz \"metaloporfirinak\" eratzen dira. Hauetako batzuek garrantzi handia dute biologian; \"hemina\", adibidez, burdina duen porfirina da, ugaztunen arnasketa prozesuetan parte hartzen duena; klorofila, berriz, magnesioporfirina da eta fotosintesian hartzen du parte. Porfirinaren beste gai eratorri garrantzitsu batzuk zelularen metabolismoan parte hartzen duten zitokromoak eta koloratzaileen taldeko ftalozianina dira. Porfirinak sintesi bidez ere lortu dira, amoniako, metano eta ur-lurrunaren nahaste batetik korronte elektrikoa igaroaraziz. Biokimikarien ustez, horrela eratuak bide dira bizitzaren sorreran oinarrizko eragile izan ziren klorofila eta beste porfirina batzuen lehen molekulak."}
{"id": "273354", "revid": "1545", "url": "https://eu.wikipedia.org/wiki?curid=273354", "title": "Costas Simitis", "text": "Konstantinos Simitis (; Pireo, 1936ko ekainaren 23a) greziar politikaria da. Zuzenbideko ikasketak egin zituen Alemanian, Marburgoko Unibertsitatean eta Londresko Ekonomia Eskolan. Epaitegi Goreneko kide izendatu zuten 1961ean, eta handik lau urtera hasi zen politikan nabarmentzen, PASOK Askapenerako Mugimendu Panheleniarreko Nazio Kontseiluan onartu zutelarik. 1967tik 1969ra, Greziako agintean zegoen batzorde militarraren kontrako ezkutuko jardueretan parte hartu zuen, eta Alemaniara ihes egin behar izan zuen gerra-kontseilurik egin ez ziezaioten. Erbestetik ere militarren kontra jardun zuen 1974ra arte. Irakasle izan zen Konstantzako Unibertsitatean, eta Giesseneko Justus Liebigen. 1985ean, Greziako Legebiltzarreko kide izendatu zuten, eta zenbait ministerioren arduradun izan zen 1980ko eta 1990eko hamarraldietan, adibidez, Nekazaritza, Ekonomia eta Industriakoa. 1996an, osasun arazoak zirela medio Andreas Papandreuk karguak utzi zituenean, Simitis izan zen haren ondorengo 2004 arte, bai lehen ministro gisa eta baita Mugimendu Sozialista Panheleniarreko buruzagitzan ere. Urte hartako legebiltzarrerako hauteskundeetan, garaipena lortu zuen Simitisen alderdiak."}
{"id": "273355", "revid": "448", "url": "https://eu.wikipedia.org/wiki?curid=273355", "title": "Diego de Almagro", "text": "Diego de Almagro (Almagro, 1475 - Cusco, 1538ko uztailaren 8a) espainiar konkistatzailea izan zen.\nPedrar\u00edas D\u00e1vilaren agindupean Panamako okupazio ekinaldietan esku hartu zuen (1514). Paskual Andagoiakoak El Dorado lurraldearen berri zabaldu zuenean, Almagrok eta Pizarrok elkarte bat moldatu zuten hegoaldean espedizioak antolatzeko. Pizarrok, 1530ean abiaturik, inken inperioa beretu zuen. 1533an Almagro Pizarrorekin batu zen Cajamarcan, beronen eskuetatik Atahualparen altxorretik zegokion partea hartuz; elkarrekin Cuscora abiatu eta hiria hartu zuten. Espedizio bat antolatu zuen egun Txile den lurraldera, baina ondorio onik gabe. Lurralde zatiketa berri baten arabera Nueva Toledo zeritzana egokitu zitzaion, baina ez zegoen garbi Cusco haren barne aurkitzen zen, ala Pizarrori egokituriko Nueva Castillan. Handik aurrera gerra piztu zen bien artean. Hasieran, Almagroren aldekoek Pizarro anaiak garaitu zituzten Abancayn (1537) eta haietako bi, Hernando eta Gonzalo, preso hartu zituen. Almagrok arartekotza onartu zuen, baina Pizarrotarrek ez zuten bete. Salinasko guduan (1538ko apirila) Almagro garaitua eta atxilotua izan zen eta handik bi hilabetera hil zuten."}
{"id": "273356", "revid": "8786948", "url": "https://eu.wikipedia.org/wiki?curid=273356", "title": "Georges Balandier", "text": "Georges Balandier (Aillevillers, egungo Aillevillers-et-Lyaumont, Frantzia, 1920ko abenduaren 21a - Paris, 2016ko urriaren 5a) frantses antropologo eta soziologoa izan zen.\nBiografia.\nFilosofia eta Letretako ikasketak egin zituen, Bigarren Mundu Gerran erresistentzia-taldeetako kide izan aurretik. \"\u00c9cole Pratique des Hautes \u00c9tudes\" ikastetxean, Gizarte Zientzietako ikasketaburu izendatu zuten 1954an, eta Sorbonako irakasle, 1962an. Urte horietan ekin zien Afrikari buruzko ikerketei, eta orduan argitaratutakoak dira: \"Afrika beltzaren egungo soziologia\" (1955), \"Afrika anbiguoa\" (1957) eta \"Eguneroko bizitza Kongoko Erresuman XVI. mendetik XVIII. mendera\" (1965). Ikerlan horietan, gizarte-aldaketa bultzatzen duten eragile demografikoak, ekonomikoak eta kulturalak adierazi eta lotzen dira.\nEuropako gizarteak ere ikertu zituen \"Sena eta boterea\" (1971) liburuan, eta, ikerketa antropologikoari jarraituz, gizarte-antolaketarik ezak eragiten dituen gizataldeen erantzunak aztertzen ditu \"Desordena\" (1988) liburuan. Politika-ikuspegitik, etengabeko deskolonizazio hitzartua defendatu zuen Balandierrek. Baztertu egin zuen ikerketa-metodo estrukturalista \"Antropo-logikoa\" (1974) liburuan, haren iritziz ez baitu kontuan hartzen gizarteen mugimendu etengabea. Gaur egun, Paris V-Descartes unibertsitateko irakasle emeritua da, Gizarte Zientzietako Goi Ikasketen Eskolako ikasketa-zuzendaria eta Afrikar Ikasketen Zentroko kolaboratzailea."}
{"id": "273357", "revid": "1659", "url": "https://eu.wikipedia.org/wiki?curid=273357", "title": "Elam", "text": "Elam () edo Khuzestan Bakhtiari Susiana Tigris ibaiaren behe-arroaren ekialdeko antzinako lurraldea izan zen, gaurko Iranen eta Iraken arteko mugan. Hiri nagusiak: Anshan (non zegoen zehaztu gabe dago oraindik) eta Susa (Iran). Jentilizioa elamdar da.\nHistoriako lehen garaietan erreinu askea izan zen; Susa zuen hiriburua. Elamdarrek sarritan eraso zioten Mesopotamiari, baina sumertarrek, babiloniarrek eta asiriarrek askotan menderatu zituzten. K.a. 720-640 bitarteko urteetan Elam asiriarrekin gerran ibili zen etengabe ia, Asurbanipalek menderatu zuen arte. K.a. 612an, asiriarrak menderatuak izan zirenean, Persiar Inperioaren eskuetara igaro zen Elam. Akemenestarren mende zegoela, Alexandro Handiak konkistatu zuen eta, ondoren, seleukotarren inperioko herrialdea izan zen.\nElamdarrek berezko hizkuntza batez hitz egiten zuten, idazkera kuneiformez idazten zena; honen lekukotasunek K.o. IV. mendera arte irauten dute. Hizkuntzak eta arteak Babiloniako akadtarren eragin handia izan zuten. Elamgo zibilizazioaren goren maila K.a. XIII-XII. mendeetan etorri zen; garai hartako monumentu bikain asko gorde dira (Napir-Azu erreginaren brontzezko irudia, Louvreko museoan; Txoga-Zanbil, Susako hiriaren ondoko aztarnategiko zigurata).\nHizkuntza.\nElamita tradizioz hizkuntza isolatua dela uste da, eta inguruko hizkuntza semitikoekin zerikusirik gabekoa, Sumererra eta kasitar, Hurriera (isolatua ere) eta beranduago Indo-Europar Irango hizkuntzetan Elam eskualdean K.a. 6. mendean nagusi izateko iritsi ziren. Asiriako eta Babiloniako akadiar semitikotik egokitutako kuneiforme batean idatzi zen, nahiz eta dokumenturik zaharrenak \"linear elamita\" idazkeran nahiko ezberdinean idatzi ziren. 2006an, antzeko gidoi bateko bi inskripzio zaharragoak aurkitu ziren Jiroft-en Elam-en ekialdean, eta arkeologoek elamita lineala jatorriz ekialdetik Susara hedatu zela espekulatu zuten. Badirudi \"proto-elamita\" izenez ezagutzen den idazkera lehenagotik garatu dela, baina jakintsuek ez dute aho batez idazkera hori elamita edo beste hizkuntza bat idazteko erabili zen ala ez, oraindik deszifratu gabe baitago. Hizkuntzaren hainbat etapa egiaztatzen dira; lehenak K.a. hirugarren milurtekokoak dira, azkena Akemenestar Inperiokoak.\nBaliteke elamita hizkuntza islamiar garaiaren hasieran bezain berandu iraun izatea (Europako Erdi Aroko hasierako garaiarekin gutxi gorabehera). Islamiar batzuen artean, Erdi Aroko historialari, Ibn al-Nadim, adibidez, idatzi duenez, \"Irango hizkuntzak dira Fahlavi (Pahlavi), Dari (ez da nahastu behar Persiako Dari-rekin, Khuzi, Afganistan modernoan) Persiera eta Suryaniera (asiriera)\", eta Ibn Moqaffak adierazi zuen \"Khuzi\" Persiako erregetzaren hizkuntza ez-ofiziala zela, \"Khuz\" Elam-en izen hondatua zela.\nBeste hizkuntz familiekin iradokitako harremanak.\nHizkuntzalari gehienek elamita hizkuntza isolatu gisa ikusten duten arren, jakintsu gutxien batek proposatu dute elamita hizkuntza dravidiar hizkuntzekin erlazionatuta egon litekeela. David McAlpine-k uste du elamita hizkuntza dravidiar bizidunekin erlazionatuta egon daitekeela. Hipotesi hau (hizkuntzalarien kritika serioak jasan dituena) hizkuntza elamo-dravidikoen errubrikaren arabera hartzen da. \nAipamenak Biblian.\n\"Bibliak\" aipatzen du - - Elam Semen (Noeren semea) semeetako bat zela. Bertso hauek semiten jaioterrira, Mesopotamiara eta Arabiako ekialdera eramaten dute irakurlea. Elam mendebaldean Tigris behearekin eta ipar-ekialdean Mediarekin muga egiten zuen eskualdea zen. Susa, Elamgo antzinako hiriburua (cf. ), geroago Persiar Inperioko hiriburuetako bat bihurtu zen (ikus, adibidez, ). Horrez gain, Elamek badu bere profezia , 34. bertsotik aurrera\u2014 non Jehobak gaiztakeria bidaltzen dion herri honi, denboraren amaieran berriro elkartuko dituela zin eginez."}
{"id": "273359", "revid": "512", "url": "https://eu.wikipedia.org/wiki?curid=273359", "title": "Eug\u00e8ne Ionesco", "text": "Eug\u00e8ne Ionesco (Slatina, 1909ko azaroak 26 - Paris, 1994ko martxoak 28) errumaniar jatorriko frantses idazlea izan zen. Zentzugabekeria oinarri hartuta antzerkia egiten duten idazleen artean aipagarriena izan zen. Bere lanetan agertzen zen umoreak ez zuen harrera onik izan hasieran, baina bere lanetan agertzen zuen munduaren ikusmoldea gizarte maila guztiek onartu zuten. Gizarteak errealitaterik ez du Ionescorentzat, eta haren azpian dagoen ezereza nabarmen uzten du antzerki lanetan.\nBiografia.\nBere jaiotza urtearen inguruko gorabeherak daude, 1909 edo 1912, egileak berak sortuta bere burua gaztetzeko. Aita errumaniarra zuen, eta ama frantsesa. 1913 urtean Parisera joan zen familia eta han bizi izan zen. Lehen Mundu Gerran, aita errekrutatu zuten eta desagertua ibili zen zenbait urtez. 1917tik 1919ra, Eug\u00e8ne eta arreba La Chapelle-Anthenaise herrian bizi izan ziren ia bi urtez, eta bizitzako garai alaiena huraxe izan zuela gogoratzen zuen egileak gerora. 1925 urtean, gurasoak dibortziatuta zeudela, Errumaniara itzuli ziren anai-arrebak aitak aginduta. . Aitarekiko harremana oso txarra zen eta, hainbat liskar izan ondoren, eta ama Bukarestera joana zenez, harekin bizitzera joan zen gaztea. Bitartean, lana eta frantses ikasketak egin zituen. Gaztearen formazioari dagokionez epe honetan, kontuan hartu behar dira Frantziaren eta Errumaniaren arteko adiskidetasun kulturala, frantses hizkuntzaren garapena orduko errumaniar hezkuntzan eta giro kulturalean.. Hango giro literarioan errumanieraz idazten hasi zen, hasieran poesia, eta 1934 urtean argitaratu zuen literatura saiakero kritikoa, \"Nu!\" ('Ez!'), non bere idazkeraren ezaugarriak eta umorea antzematen diren eta aldi berean baita bere egoera deserosoa ere. .\nOndoko urteetan irakaskuntzan aritu zen, baina beka bat zela medio, 1938an, berriz Parisa joan zen doktoregoa prestatzera, Charles Baudelaireren poesiaren inguruan. Gerora, Bigarren Mundu Gerra hasia zela,Bukarestera joan behar izan zuen, baina 1942an, Vichyko gobernua zelarik, bertan Errumaniako enbaxadan lan bat lortu zuen. Orduan jaiotakoa da bere alaba bakarra, Marie-France Ionesco hain zuzen, eta familia betirako gelditu zen Frantzian bizitzen. Ondorengo urteetan, itzultzaile gisa aritu zen eta zuzentzaile lanak ere egin zituen argitaletxe batean, estutasun ekonomikoak pasatzen.. Aurrerantzean ez zuen errumanieraz lan gehiagorik argitaratu, baizik eta beti frantsesez.\n1950eko hamarkadako arrakastari esker, antzerkigintzan klasikotzat hartua izan zen. 1970 urtean Frantses Akademiako kide izendatu zuten. 1980ko hamarkadan beste adierazpen artistiko batzuk jorratu zituen, hala nola, dantza, zinema eta margolaritza..\nLanak.\nAntzerkigintzan, Parisen egin zuen debuta, \"La Cantatrice chauve\" (1950, \u00abAbeslari burusoila\u00bb) antzezlanarekin. Ekitaldi bakarreko komedia da. Egileak berak antikomedia gisa definitu zuen. Surrealismoaren ezaugarriak ditu, hizkerari dagokionez, batez ere. Oso obra komikoa da; komikotasun hori, esanahian baino areago, absurdoan oinarritzen da, eta horixe da, hain zuzen, Ionescoren obra osoaren ezaugarrietako bat. Egilearen arabera, ingelesa ikasteko metodo batetik atera omen zuen antzezlanaren ideia \u2014Assimil metodotik, errepikatu beharreko galderak eta erantzunak dituen metodotik\u2014: hainbeste esapide usadiozko, klixe eta topiko metatzen dira obran, non guztiz barregarria gertatzen baita. Barregarritasun larria da, ordea: hizkuntzaren erabilerak irrigarri utziz, apurtuz, gure erreferentzia-sistema ere osorik hausten baita. Hala ere, ia berrogei urte egin ditu obra horrek Parisko Huchette antzokian, marka guztiak gaindituz. Frantziatik kanpo ere, oso maiz taularatzen den obra da.\nHurrengo antzerki-lanetan eduki metafisikoa da nagusi, bai ekitaldi bakarreko antzezlanetan \u2014\"La Le\u00e7on\" (1951, \u00abIkasgaia\u00bb), \"Les Chaises\" (1952, \u00abAulkiak\u00bb), \"Victimes du devoir\" (1953 \u00abEginbeharraren biktimak\u00bb)\u2014, bai hiru ekitaldikoetan \u2014\"Am\u00e9d\u00e9e ou Comment s'en d\u00e9barrasser\" (1954, \u00abAmedeo edo nola libratu\u00bb), \"Jacques ou la sumision\" (1955, \u00abJacques edo men egitea\u00bb)\u2014. Obra horietan guztietan, errealitaterik gabekotzat agertzen du Ionescok gizartea, eta sakoneko hustasun hori ikusarazteko asmo bakarraz irudikatzen ditu gizartearen ageriko alderdiak. \"Aulkiak\" lanean, adibidez, komunikaziorik ezaren, bakardadearen eta erabateko hutsunearen larritasuna agertzen dira: bikote zahar bat, uharte bakarti bateko itsasargi batean bizi dena, bilera jendetsu bat asmatzen ari da eta, azkenean, aulkiz bete-betea eta inor gabe geratzen da agertokia.\n1957koa da \"Tueur sans gages\" (\u00abAlogera gabeko hiltzailea\u00bb), eta 1959koa \"Rhinoceros\" (\u00abErrinozeroa\u00bb), agian arrakastarik handiena izan duen Ionescoren komedia. Antzezlan batean zein bestean, esplizitua da egilearen mezua. Izan ere, obra horiekin, aurreko bidea utzi, eta sinbolismoaren aldera egin zuen Ionescoren antzerkiak. Errinozeroa gizatasuna galtzearen eta taldekeriaren alegoria da. Hiri oso batez jabetzen dira zenbait gaitz, eta errinozero sentikortasunik gabeak bihurtzen dituzte herritarrak.\nLan horren arrakastak eman zion segurtasunarekin, obsesio barnekoenak hasi zen Ionesco taularatzen, heriotzaren ikara, batez ere. \"Le roi se meurt\" (1962, \u00abErregea hilzorian\u00bb) du, beharbada, komedia ezagunena, baina pisu filosofiko gehiegizkoa hartzen du Ionescoren antzerkiak, eta hasierako freskotasuna eta erakargarritasuna galtzen ditu.\nObra autobiografikoak ere idatzi zituen eleberri moduan: \"Le solitaire\" (1973, \u00abBakartia\u00bb) eta \"Voyage chez les morts\" (1980, \u00abHilen herrian gaindiko bidaia\u00bb).\nLan euskaratuak.\nEuskarara itzuli dira edo taularatzeko moldatu dira ondoko lan hauek:\nAbsurdoaren antzerkia.\n1950etik aurrera, bizilekua eta hizkuntza Frantzian hartua zuten bi atzerritarrek, Eug\u00e8ne Ionesco errumaniarrak eta Samuel Beckett irlandarrak hankaz gora jarri zuten frantses antzerkigintza. Ideia, mezu eta eztabaiden antzerki existentzialistaren ondoren, Ionescoren eta Becketten absurdoaren antzerkia etorri zen, bizitasun harrigarriaz. Geroxeago, beste bi atzerritarrek, Arthur Adamov armeniarrak eta Fernando Arrabal espainiarrak, osatuko zuen bidea urratu zuten.\nAntzerkiaren teorialari.\nIonescok hainbat liburutan egin zuen luze eta sakon bere ofizioari buruzko gogoeta: \"Notes et contre-notes\" (1962, \"Oharrak eta anti-oharrak\"), \"Journal en miettes\" (1967, \"Egunkaria apurretan\"), \"Pr\u00e9sent pass\u00e9 pass\u00e9 present\" (1968, \"Oraina iragana iragana oraina\"), \"Antidotes\" (1977, \"Antidotoak\"), \"Un homme en question\" (1979, \"Gizon bat auzitan\"). Erabat gaitzetsi zuen antzerki konprometitua; bere ustean, antzerkigileak ez ditu gertaera historikoak eta politikoak bere lanetan islatu behar. Gertaera horiek pasadizo hutsak ziren Ionescorentzat, aipatzea inondik ere merezi ez dutenak. Antzerki metafisiko bat egin nahi izan zuen Ionescok, eta gizakia oinarri-oinarrian definitzen duen zer horretan jarri zuen arreta: existentziaren absurdoa, denborak mugatua eta heriotzak ezinbestean auzitan jarria.\nIonescok gogoeta egin zuen alor teknikoagoei buruz ere. Hala, kolokan jarri zuen 1960ko hamarraldiaz geroztik antzerki zuzendariari edo prestatzaileari emandako garrantzi bere ustez neurriz gainekoa, eta sortzaile izatea bera ere ukatu zion. Ionescorentzat, antzerki idazlea da sortzaile bakarra, emanaldien prestatzaileak eskulangile soil behar du, eta leial-leial errespetatu beharra daukan testuaren morroi apal izatea da haren eginkizun bakarra."}
{"id": "273360", "revid": "148237", "url": "https://eu.wikipedia.org/wiki?curid=273360", "title": "Jos\u00e9 Calvo Sotelo", "text": "Jos\u00e9 Calvo Sotelo (Tui, Galizia, 1893ko maiatzaren 6a - Madril, Espainia, 1936ko uztailaren 13a) politikari eskuindarra izan zen. Valentziako gobernadore zibila (1921-1922), Herri Administrazioko zuzendari orokorra (1923-1925) eta Finantza ministroa (1925-1930) izan zen Miguel Primo de Rivera diktadorearen gobernuan. Berak jarri zuen indarrean, garai hartan, errentaren gaineko zerga. Petrolioaren monopolioa ezarri eta Espainiako Kanpo Bankua sortu zuen.\nEspainiako II. Errepublika aldarrikatu zenean Portugala erbesteratu eta handik Frantziara joan zen. Frantzian Espainiako errepublikaren aurkako mugimenduaren buru jarri zen eta Italian eta Alemanian hedaturiko totalitarismo ideia asko beretu zituen. 1933an Espainiako parlamentuko diputatu aukeratu zuten baina ez zen bertara itzuli 1934. urtean amnistia legea indarrean jarri zuten arte. 1936ko otsaileko hauteskundeetan, ezkerraren aurkako buruzagi nagusietakoa izan zen Calvo Sotelo; bere erakunde politikoa, Bloque Nacional, faxismoaren jarrera askoren alde azaldu zen. 1936ko uztailaren 13an asaltoko guardiek etxean atxilo hartu eta kalean hil zuten. Francok uztailaren 18ko matxinada zuritzeko erabili zuen Calvo Soteloren hilketa."}
{"id": "273362", "revid": "336", "url": "https://eu.wikipedia.org/wiki?curid=273362", "title": "Juan Abelino Barriola", "text": ""}
{"id": "273363", "revid": "58701", "url": "https://eu.wikipedia.org/wiki?curid=273363", "title": "Michel Butor", "text": "Michel-Marie-Fran\u00e7ois-Butor (Mons-en-Baroeul, 1926ko irailaren 14a - Contamine-sur-Arve, 2016ko abuztuaren 24a) frantziar idazlea izan zen.\nFilosofia-irakaslea izan zen Ingalaterran, Grezian, Egipton eta Estatu Batuetan. \"La Modification\" (1957) eleberriarekin lortu zuen arrakastak literaturaz bizitzeko bidea ireki zion. Nouveau Roman deritzon taldeko egilerik ezagunenetarikoa da. Butorrentzat, eleberria errealitaterako hurbiltze fenomenologikoa da. Haren obrak, xehetasun handikoak, hertsiki mugaturiko leku eta denboretan gertatzen dira, eta gertaera guztiz arrunten gainean eraikitzen dira. Zenbait eleberri aipagarri: \"L\u00b4Emploi du temps\" (1956) eta \"Degr\u00e9s\" (1960). Eleberri-egitura gainditu egiten du beste testu batzuetan: \"\u00c9tats Unis\" (1962), \"6.810.000 litres d\u00b4eau par seconde\" (1966), \"Intervalle\" (1973). Poesia-liburuak ere egin ditu: \"Cycle\" (1962), \"Illustrations I\", \"II\", \"III\", \"IV\" (1964-1976). Literatura-kritikaria ere bada: \"R\u00e9pertoire I\", \"II\", \"III\", \"IV\" (1960-1974), \"Essai sur les essais\" (1968), \"Quant au livre : triptyque en l'honneur de Gauguin\" (2000). Butorren idazkietan, generoen mugak gero eta lausoago ageri dira, \u00abtarteko egiturak\u00bb erabiltzen baititu: \"Mati\u00e8res de r\u00eave\", 5 liburu (1975-1985)."}
{"id": "273364", "revid": "336", "url": "https://eu.wikipedia.org/wiki?curid=273364", "title": "Kreole", "text": "Kreole Europan ez beste edozein tokitan europar gurasoengandik jaio den pertsonari nahiz haren ondorengoari erreferentzia egiten dion terminoa da.\nEspainiaren Ameriketako kolonietan bertan, espainiar gurasoengandik jaiotakoei zeritzen kreole, Espainian jaiotakoez bereizteko. XVI-XVII. mendeetan kreolak gutxi ziren, baina gero, espainiarrak baino gehiago eta gizarteko klase dirudun eta ahaltsua izatera heldu ziren. Legea kreolentzat zein espainiarrentzat berdina bazen ere, Espainian jaiotakoen esku zeuden politikaren eta elizaren kargu nagusiak.\nKarlos III.aren erreinaldiaz geroztik kreolak, beren egoeraz jabeturik, gobernuko karguak lortzea eta Espainiako estatu-egiturak aldatzea helburu zuten askatasun mugimenduen bultzatzaileak izan ziren Latinoamerikan. Independentziaz geroztik, aginpide politikoa eskuratu zuten Latinoamerikako herrialde gehienetan. XX. mendeko aldaketa sozioekonomikoekin batera ahalmena galdu zuten."}
{"id": "273365", "revid": "201", "url": "https://eu.wikipedia.org/wiki?curid=273365", "title": "Kriollo", "text": ""}
{"id": "273366", "revid": "96586", "url": "https://eu.wikipedia.org/wiki?curid=273366", "title": "Adolf Erik Nordenski\u00f6ld", "text": "Adolf Erik Nordenski\u00f6ld (Helsinki, 1832ko azaroaren 18a - Dalbj\u00f6, 1901eko abuztuaren 12a) suediar jatorriko finlandiar esploratzailea eta naturalista izan zen. Artikoa esploratu eta Zembla Berria eta Siberiako itsasaldeak ikertu zituen. Ipar-ekialdeko Pasaia itsastatu zuen lehenbizikoa izan zen.\nBizitza.\nFinlandian jaio zen baina arrazoi politikoak zirela eta, Suediara erbesteratu behar izan zuen. Irakaslea izan zen Stockholmen. 1858an eta 1861ean Artikora egindako bi espediziotan parte hartu zuen. 1864an eta 1868an Svalbard uharteetara zihoazen espedizioak antolatu zituen, bide horretatik iparburura iritsiko zelakoan; ez zen heldu baina garrantzi handiko aurkikuntza zientifikoak egin zituen. 1870ean Groenlandiako mendebaldeko kostaldea ikertu zuen. 1875ean Jenisei ibaiaren bokaleraino iritsi zen eta Europaren eta Errusiaren arteko merkataritzarako bide berri bat aurkitu zuen. Harrezkero haren helburu nagusia ipar-ekialdeko igarobidea aurkitzea izan zen. 1878an G\u00f6teborgetik irten zen \"Vega\" izeneko itsasontzian, Txeliuskin lurmuturra iragan eta Lena ibaiaren bokalera iritsi zen; Ekialdeko lurmuturra atzean utzi eta Japoniara iritsi zen. Suezko kanaletik itzuli zen Europara.\n1880ean \"\"Vega\"n egindako bidaldia\" izeneko liburua argitaratu zuen. Faksimile-bildumak eta mapa zaharrei buruzko ikerketak ere argitaratu zituen: \"Facsimil Atlas\" (1889) eta \"Periphus\" (1897)."}
{"id": "273367", "revid": "1545", "url": "https://eu.wikipedia.org/wiki?curid=273367", "title": "Opioaren gerrak", "text": ""}
{"id": "273368", "revid": "336", "url": "https://eu.wikipedia.org/wiki?curid=273368", "title": "Josep Benet", "text": "Josep Benet i Morell (Cervera, Lleida, Katalunia, 1920ko apirilaren 14a - Sant Cugat del Vall\u00e8s, Katalunia, 2008ko martxoaren 25a) abokatua, politikaria eta historialaria izan zen.\nBizitza.\nZuzenbide-ikasketak egin zituen Bartzelonako Unibertsitatean, eta auzipetu askoren defentsa egin zuen frankismoaren garaiko gerra-kontseilu askotan. 1969-1971 urteetan, Kataluniako alderdi ezkertiarrak eta nazionalistak biltzen zituzten zenbait erakunde sortzen lagundu zuen, hala nola \"Taula Rodona\", \"Forces Pol\u00edtiques de Catalunya\" eta \"Assamblea de Catalunya.\"\n1977ko hauteskundeetan \"L\u00b4Entesa dels Catalans\" koalizioko senatari aukeratu zuten, eta \"Estatut de Catalunya\" idatzi zuen batzordeko kidea izan zen. PSUC alderdiak Generalitateko lehendakari izateko aurkeztu zuen 1980ko hauteskundeetan, eta Kataluniako Legebiltzarreko parlamentari hautatu zuten. Montserrateko Abadiako \"Germinabit\" argitalpena zuzendu zuen 1957-1962 urteetan. 1969an \"Edicions Catalanes, de Par\u00eds\" sortu zuen Jordi Pujolekin batera.\nXIX. eta XX. mendeetako historiari buruzko liburuak idatzi zituen, hala nola \"Maragall i la Setmana Tr\u00e1gica\" (1963), \"El moviment obrer durant el bieni progresita: 1854-1856\" (1976) eta \"Catalunya sota el r\u00e9gim franquista\" (1973)."}
{"id": "273370", "revid": "336", "url": "https://eu.wikipedia.org/wiki?curid=273370", "title": "Yoshio Masui", "text": "Yoshio Masui (japonieraz: \u5897\u4e95 \u798e\u592b \"Masui Yoshio\"; Kioto, 1931ko urtarrilaren 1a) japoniar biologoa da.\nZoologiako ikasketak egin zituen Torontoko Unibertsitatean, Ontarion. Bere ekarpen nagusia hazkundearen zelularen aurkikuntza izan da. Masui eta bere ikasleek, ekipo kaskar batekin eta diru-laguntza handirik gabe, organismoetan zelulen zatiketa kontrolatzen duen materiala bakartzea lortu zuten. Masuik bere aurkikuntzak egiteko Yaleko Unibertsitateko irakasle baten gomendioari jarraitu zion; lan bikainak egiteko aukera emango zioten teknika merkeei arreta jartzeko eskatu zion irakasle hark, eta halaxe egin zuen. Torontoko Unibertsitateko Zoologia Sailean, Masuik hainbat teknika original asmatu zituen zelulen zatiketaren azterketetan lagungarri izan zitzaizkionak: mikroinjekzio bidezko metodo kuantitatibo bat, 1971n; zelularik gabeko \"in vitro\" mitosia, 1983an eta abar. Masuiren mikroinjekzioaren teknikaren bitartez, zelularen zatiketari hasiera ematen dion \"Maturity Promoting Factor\" (MPF) eragilea kopuru kontrolatuan sartu ahal izan zuen zelulan, eta orobat sartu zuen zatiketa eteten duen Cytostatic eragilea; era horretan, eragile horiek zelularen hazkundean duten zeregina aztertu ahal izan zuen."}
{"id": "273371", "revid": "512", "url": "https://eu.wikipedia.org/wiki?curid=273371", "title": "Fernando Schwartz", "text": "Fernando Schwartz Gir\u00f3n (Geneva, 1937) espainiar idazle eta kazetaria da. Zuzenbideko eta Diplomaziako ikasketak egin zituen. Diplomatiko gisa, Costa Rican izan zen 1965ean; 1968an, Londresen; eta, 1971n, Sttugarten. 1973tik 1976ra, Nazio Batuentzat lan egin zuen. Azken urte horretan, Kanpo Arazoetako Ministeriora bidali zuten, Madrila. 1977tik 1981era, Espainiako enbaxadore izan zen Kuwaiten, eta, hurrengo urtean, Informazio Diplomatikoko Bulegoko zuzendari nagusi. Geroago, kargu hori utzita, Espainiako enbaxadore izan zen Herbehereetan, 1988ra arte. Urte hartan, diplomazia-karrera utzi, eta \"El Pa\u00eds\" egunkariaren eta \"Prisa\" eta \"Tim\u00f3n\" taldeen argitalpen-batzordearen buruzagitza hartu zuen. 1995ean, telebistan hasi zen lanean, aurkezle gisa. Urtebete geroago, literaturako Planeta saria irabazi zuen \"El desencuentro\" liburuarekin. Urte batzuk lehenago, 1982an, finalista izana zen \"La conspiraci\u00f3n del golfo\" liburuarekin. Beste lan aipagarri batzuk: \"La internacionalizaci\u00f3n de la Guerra Civil espa\u00f1ola\" (1971), \"Al sur de Cartago\" (1985), \"El tel\u00e9fono blanco\" (1989), \"El viajero ocasional\" (1990), \"Kuwait\" (1990) eta \"La reina de Serbia\" (1993), \"El enga\u00f1o de Beth Loring\" (2000), \"Educaci\u00f3n y descanso. Las an\u00e9cdotas de la diplomacia\" (2000), \"Cambio dos de veinticinco por una de cincuenta\" (2002), \"Vichy 1940\" (2006), \"El cuenco de laca\" (2008) eta \"El pr\u00edncipe de los oasis\" (2009)."}
{"id": "273372", "revid": "46380", "url": "https://eu.wikipedia.org/wiki?curid=273372", "title": "Eduardo Serra", "text": "Eduardo Serra Rexach (Madril, Espainia, 1946ko abenduaren 19a) espainiar abokatu eta politikaria da.\nBiografia.\nZuzenbideko lizentzia eskuratu zuen Madrilgo Unibertsitate Konplutentsean, eta hango irakasle izan zen geroago, Zuzenbidearen Filosofiakoa eta Administrazio Zuzenbidekoa, hain zuzen.\n1974an, Estatuko Abokatu Elkarteko kide egin zen; bera izan zen elkarte horretako lehenengo kidea. Handik hiru urtera, Industria eta Energiako Ministerioko batzordeburu izendatu zuten, eta kargu horretan iraun zuen, harik eta 1979an Industriako Institutu Nazionaleko administrazio-kontseiluko kide eta idazkari nagusi egin zuten arte. 1982an, Defentsako idazkariorde izendatu zuten; bera izan zen kargu hori bete zuen lehenengo zibila. Handik bi urtera, ministerio horretako estatu-idazkari izatera iritsi zen, eta aurrekontu nahiz azpiegituren ardura izan zuen bere gain.\n1995ean, FAD Droga Mendekotasunaren kontra Laguntzeko Fundazioko lehendakari izendatu zuten, eta, hurrengo urtean, Aznarren gobernuko Defentsako ministro aukeratu zuten. Ekonomiaren alorrean, antolatzaile eta planifikatzaile handitzat hartua da, eta hainbat enpresatako lehendakari izan da (Cubiertas, Peugeot-Talbot Espa\u00f1a, Airtel)."}
{"id": "273373", "revid": "96586", "url": "https://eu.wikipedia.org/wiki?curid=273373", "title": "Judith Anderson", "text": "Judith Anderson (Adelaide, Australia, 1897ko otsailaren 10a - Santa Barbara, Kalifornia, Ameriketako Estatu Batuak, 1992ko urtarrilaren 3a) antzezlea izan zen.\nOscar sarirako proposatu zuten, 1940ko \"Rebecca\" filmean etxezain bihotz txarrekoarena egiteagatik, eta Tony saria eman zioten, Robinson Jeffersen \"Medea\" antzerki obran (1947) egindako lanagatik. Antzerkian eta zineman aritu zen. \"Cobra\" obran (New York, 1924) lortu zuen bere lehen arrakasta. Andersonen itxura ikusgarria eta estilo dramatikoa pertsonaia korapilatsu eta gaiztoetarako ziren egokiak, eta halakoak egin zituen gehienetan: Nina, Eugene O\u00b4Neillen \"Strange Interlude\" obran; Lavinia, egile beraren \"Mourning Becomes Electra\"n; Gertrude, \"Hamlet\"en, eta, batez ere, Lady Macbeth indartsua, telebistako bi Emmy sari ekarri zizkiona.\nAndersonek hainbat filmetan lan egin zuen, adibidez \"Rebecca\" (1940), \"King\u00b4s Row\" (1941), \"All Through the Night\" (1942), \"Laura\" (1944), \"The Furies\" (1950). 1958an, \"Big Mama\"ren paperean aritu zen, Tennessee Williamsen \"Cat on a Hot Tin Roof\" antzerkian, eta, 1980an, familia bateko matriarka aginduzale bat jokatu zuen, Estatu Batuetako telebistako \"Santa Barbara\" eleberri antzeztuan. 1960an, Britainiar Inperioaren Ordenako Andre Agintari izendatu zuten."}
{"id": "273374", "revid": "1545", "url": "https://eu.wikipedia.org/wiki?curid=273374", "title": "Ant\u00f3nio Guterres", "text": "Ant\u00f3nio Manuel de Oliveira Guterres, ( ahoskatua; Lisboa, ) portugaldar politikaria da. Ingeniaritza-ikasketak egin zituen Lisboan. Gero, bi urtez, institutuko irakasle izan zen. Krabelinen Iraultzaren ondoren, Alderdi Sozialistako kide egin zen. Alderdi barruan, 1976, 1980 eta 1987ko hauteskunde-kanpainak gidatu zituen, eta Nazioarteko Alderdi Sozialistako lehendakariorde izendatu zuten. 1976tik 1995era, diputatu izan zen, Castelo Branco barrutiko ordezkari gisa. 1988an, Alderdi Sozialistaren Legebiltzarreko buru izendatu zuten, eta, bi urte geroago, alderdiko laugarren idazkari nagusi. 1992an, Jorge Sampaioren lekua hartu zuen alderdiko idazkari nagusi gisa. Kargu horretatik, herriaren babesa berreskuratzen saiatu zen, 1991ko porrotaren ondoren. Hurrengo udal-hauteskundeetarako, alderdiak, garaile atera ez bazen ere, udal nagusiak eskuratu zituen. 1995eko hauteskunde orokorrak Guterresek irabazi zituen, aise, botoen % 44 eskuratuta: 112 aulki Legebiltzarrean. 1995eko urriaren 12an, lehen ministro kargua hartu zuen, An\u00edbal Cavaco Silvaren ordez. Guterresek zentroko joera eraman zuen gobernura, bere alderdiaren ildoaren arabera eta M\u00e1rio Soaresen onespenarekin. 1999an, berriz hautatu zuten; 2001ean, ordea, bertan behera utzi zuen Portugalgo politika, Alderdi Sozialistak emaitza txarrak izan baitzituen. 2005ean, Iheslarientzako Nazio Batuen Goi Mandatari izendatu zuten."}
{"id": "273375", "revid": "512", "url": "https://eu.wikipedia.org/wiki?curid=273375", "title": "Peter Martins", "text": "Peter Martins (Kopenhage, 1946) daniar ballet-dantzaria eta koreografoa da. Danimarkako Errege Balleteko dantzari gisa eman zion hasiera karrerari 1964an, eta, handik hiru urtera, 1967an, talde hartako dantzari nagusi izendatu zuten. Urte hartan dantzatu zuen lehen aldiz New York City Ballet taldearekin, George Balanchineren zuzendaritzapean. 1970ean, ballet hartako kide egin zuten, dantzari nagusi gisa, hain zuzen ere. Peter Martinsen azken lanetako koreografiak Balanchinek prestatu zituen gehienak, eta haren eraginez hasi zen Martins bera koreografia-lanak egiten. Bere lehenengo koreografia, \"Calcium Light Night\", New Yorken estreinatu zen 1978an. 1981ean, New Yorkeko Ballet Konpainiaren ballet-maisu izendatu zuten. Hurrengo urtean, Balanchine hil baino hilabete lehenago, Martinsek eta Jerome Robbins koreofrago estatubatuarrak hartu zuten haren lekua, balleteko maisukide tituluarekin. Martinsek hurrengo denboraldian utzi zuen dantza, baina irakasle gisa jarraitu zuen lanean, 1989an Robbinsek erretiroa hartu zuenez gero. Aipagarriak ditu, besteak beste, \"Pianoko bi solorako kontzertua\" (1982) eta \"Shubertiad\" (1984)."}
{"id": "273377", "revid": "336", "url": "https://eu.wikipedia.org/wiki?curid=273377", "title": "Ben Okri", "text": "Ben Okri (Minna, 1959ko martxoaren 15a) Nigeriako poeta eta eleberrigilea da. Narrazio-estrategia modernistak eta Nigeriako ahozko tradizio literarioa uztartu ditu.\nLiteraturako ikasketak egin zituen Essexeko Unibertsitatean (Ingalaterran). Ordurako, bazeramatzan urte batzuk idazten, eta eleberri bat argitaratua zuen: \"Loreak eta itzalak\" (1980). Essexen igaro zituen hiru urteetan, bigarren eleberria argitaratu zuen: \"Barne-paisaiak\" (1982). 1984tik 1985era, BBC World Servicen lan egin zuen, esatari gisa, \"Network Africa\" izeneko saioan. 1980tik 1987ra, \"West Africa\" aldizkariaren poesia-atalaren arduradun izan zen. \"Istiluak santutegian\" (1987) kontakizun-bildumak kritikaren interesa piztu zuen. 1988an, beste kontakizun-bilduma bat argitaratu zuen: \"Etxeratze-aginduko izarrak\". Obra horretan, beste gehienetan bezala, afrikar mistizismoaren eta mendebaldeko bizitza modernoaren arteko halako sintesi bat lortzen saiatu zen. Hirugarren eleberria, \"Errepide gosetua\" (1991) lana, Afrikako espiritu-haurrei buruzko kontakizun poetikoa da, eta nazioarteko kritikaren onespena eta 1991ko Booker saria jaso zituen. Aurrerago, poema magikoei buruzko liburu bat idatzi zuen: \"Elegia afrikarra\" (1992). 1995ean, \"Jainkoak harrituz\" argitaratu zuen, sufrimenduari, botereari eta famari buruzko alegia bat. Idatzi dituen azken lanen artean, aipagarriak dira: \"Starbook\" (2007), \"Tales of Freedom\" (2009), \"A Time for New Dreams\" (2011), \"The Age og Magic\" (2014) eta \"The Freedom Artist\" (2019)."}
{"id": "273378", "revid": "512", "url": "https://eu.wikipedia.org/wiki?curid=273378", "title": "Ventura Rodr\u00edguez", "text": "Buenaventura Rodr\u00edguez Tiz\u00f3n, ezagunagoa Ventura Rodr\u00edguez gisa (Ciempozuelos, Madril, Espainia, 1717ko uztailaren 14a - Madril, Espainia, 1785eko abuztuaren 26a), espainiar arkitektoa izan zen.\nEspainiako arkitektorik garrantzitsuenetakoa izan zen XVIII. mendean. Inork baino hobeto islatu zuen bere eraikuntzetan barrokotik neoklasizismorako aldakuntza.\nObrak.\nMadrilgo San Markos, garai hartako molde italiarreko eliza, izan zen bere lehen obra garrantzitsua (1753). Hiri bereko Sorkunde eliza (1755) eta Cuencako katedraleko Gardena (1755) egin zituen ondoren. Zaragozako Pilarreko basilikaren eraikuntzan (1750) eta Madrilgo Errege Jauregiarenean (1738-1764) jardun zuen.\nGorteko arkitekto izateari utzi zion 1758. urtean, eta arkitektura irakasten hasi zen. 1760. urtean egin zuen Valladolideko agustindarren eliza klasikoa eta 1778an berritu zuen Kordobako Santa Victoria eliza.\nVentura Rodr\u00edguezek berak eginak dira, halaber, Bartzelonako kirurgiako Errege-Eskola (1761), Madrilgo Liria jauregia (1773), Haroko udaletxea (1769), Torokoa (1776) eta Burgoskoa (1783). Madrilgo Prado ibilbidea ere Venturak proiektatua da.\nEuskal Herrian ere izan zen Ventura Rodr\u00edguez; harenak dira Iru\u00f1eko katedraleko aurrealdea (1783) eta Noaingo akueduktuaren proiektua (1780)."}
{"id": "273379", "revid": "512", "url": "https://eu.wikipedia.org/wiki?curid=273379", "title": "Luis Santal\u00f3", "text": "Luis Antonio Santal\u00f3 Sors (Girona, Katalunia, 1911ko urriaren 9a - Buenos Aires, Argentina, 2001eko azaroaren 22a) katalan matematikaria eta ikertzailea izan zen.\nBiografia.\nZientzia Zehatzak ikasi zituen Madrilgo Unibertsitate Konplutentsean (1935). Ikasketak egin ondoren, Hanburgon aritu zen lanean urtebetez Virgen Bl\u00e1zquez irakaslearekin, geometria integralaren alorrean. Espainiara itzuli zenean, bertako Gerra Zibila hasi zelarik, aire-armadan sartu behar izan zuen.\nGerra bukatuta, Argentinara joan zen, eta hamar urtez bizi izan zen han, Rosarion, Unibertsitateko Matematika Institutuan lan egiten. 1949an, Princetonera joan zen ikasketak sakontzera. Hurrengo urtean, Buenos Airesen jarri zen bizitzen, eta Zientzia Zehatzen Fakultatean hasi zen lanean. Energia Atomikoko Batzorde Nazionalean eta La Platako Unibertsitatean ere lan egin zuen.\nXX. mendeko geometra handienetako bat izan da, eta nazioarteko aldizkari ospetsuenetan argitaratu dira bere ikerketa-lanaren emaitzak. Gainera, hogei bat liburu eta monografia argitaratu ditu, hala nola \"Historia de la Aeron\u00e1utica\" (1946), \"Introduction to Integral Geometry\" (1953), \"Geometr\u00edas no euclidianas\" (1961), \"Vectores y Tensores con sus aplicaciones\" (1977) eta \"Geometr\u00eda Proyectiva\" (1966). Zenbait akademiatako kide eta unibertsitatetako doktore izendatu dute, eta sari asko jasotakoa da; 1983an, adibidez, Ikerkuntza Zientifiko eta Teknikoko Asturiasko Printzea saria jaso zuen."}
{"id": "273380", "revid": "28807", "url": "https://eu.wikipedia.org/wiki?curid=273380", "title": "Luis Antonio Santal\u00f3 Sors", "text": ""}
{"id": "273381", "revid": "512", "url": "https://eu.wikipedia.org/wiki?curid=273381", "title": "Chris Hani", "text": "Martin Thembisile Hani, ezagunagoa Chris Hani gisa (Cofimvaba, Hegoafrika, 1942 - Boksburg, Hegoafrika, 1993ko apirilaren 10a), hegoafrikar politikari eta ekintzailea izan zen.\nBiografia.\nHegoafrikako Alderdi Komunistaren idazkari nagusia 1991-1993 bitartean, eta Afrikako Kongresu Nazional (ANC) alderdi abertzalearen adar militarraren (Umkhonto we Sizwe) buruzagia 1987-1991 bitartean.\nHamabost urte zituela, ANCko gazterietako kide egin zen. Latina eta klasikoak ikasi zituen, Fort Hare Unibertsitatean, 1959-1961 bitartean, eta Rhodes Unibertsitatean gero. Apaizgaitegian sartzekotan egon zen, eta zuzenbide-ikasketak hastekotan, baina Umkhontoko eta alderdi komunistako militantziari eman zion lehentasuna. Entrenamendu militarra jaso ondoren, beltz nazionalistekin borrokatu zen Rhodesian, eta gerrilla talde bateko buru izan zen. ANCko batzorde betearazleko kide hautatu zuten 1974an, eta Umkhontoko bigarren komandante 1982an.\n1991n, Umkhontoko buruzagitza utzita, bere gain hartu zuen alderdi komunistako idazkaritza nagusia. \"Lehoikumeak\" taldeko buruzagi nagusietako bat izan zen, eta Nelson Mandela eta Oliver Tambo buruzagi zaharrek ez bezala, indarkeriaren erabilera defendatu zuen. 1993ko apirilaren 10ean tiroz hil zuten etxeko atarian."}
{"id": "273382", "revid": "28807", "url": "https://eu.wikipedia.org/wiki?curid=273382", "title": "Martin Thembisile Hani", "text": ""}
{"id": "273383", "revid": "28807", "url": "https://eu.wikipedia.org/wiki?curid=273383", "title": "Francisco Landaburu Fernandez de Beto\u00f1o", "text": ""}
{"id": "273385", "revid": "7187759", "url": "https://eu.wikipedia.org/wiki?curid=273385", "title": "Mary Leakey", "text": "Mary Leakey, jaiotza-izenez Mary Douglas Nicol (Londres, Ingalaterra, 1913ko otsailaren 6a - Nairobi, Kenya, 1996ko abenduaren 9a) britainiar paleoantropologoa izan zen.\nBiografia.\n11 urte zituela sortu zitzaion antropologiarako grina, Frantzia hegoaldeko Cro-Magnongo gizonaren haitzulo famatua bisitatu zuenean. Londresen antropologia eta geologia ikasi ondoren, harrizko tresna eta lanabesetan aditua bilakatu zen. Ingalaterran bertan hainbat indusketatan parte hartu eta 1931n kultura klaktoniarrari buruzko ikerlan bat gidatu zuen Essexen. Urte haietan hasi zen Louis Leakey antropologoaren Afrikako espedizioetara joaten, eta 1936an harekin ezkondu zen.\n1959an 1.750.000 urte baino gehiago zituen \"Zinjanthropus boisei\" (ondoren \"Paranthropus boisei\" deitutakoa) espeziearen burezurra aurkitu zuen Olduvaiko haitzartean, Afrikako hominidoen antzinatasun handia frogatuz. 1975ean \"Homo\" generoko masailezurra eta hortzak aurkitu zituen, 3.750.000 urtekoak, eta lau urte geroago, 1979an, ordu arte ezagutzen ziren hanka biko hominido baten aztarna fosildu zaharrenak, 3.600.000 urtekoak.\nLan handi eta zorrotz baten zati bat, \"Olduvaiko haitzartea\" (1971), eta Afrikako paleontologia eta historiaurreari buruzko idazlan ugari argitaratu zituen. \"Iragana ezagutaraziz\" izenburuko autobiografia argitaratu zuen 1984an."}
{"id": "273386", "revid": "28807", "url": "https://eu.wikipedia.org/wiki?curid=273386", "title": "Mary Douglas Leakey", "text": ""}
{"id": "273387", "revid": "512", "url": "https://eu.wikipedia.org/wiki?curid=273387", "title": "Peter Ackroyd", "text": "Peter Ackroyd (Londres, 1949ko urriaren 5a) britainiar eleberrigile, biografo eta kritikaria da.\nCambridgeko Unibertsitatean ikasi ondoren, Estatu Batuetara joan zen, Mellon beka eman baitzioten Yale Unibertsitatean ikasteko. 1974tik 1982ra, \"Spectator\" egunkariko literatura-zuzendaria izan zen, eta, 1986an, \"The Times\"eko Literatura Saileko buru izendatu zuten. Kazetari-lanetik kanpo, jaioterrian girotuta idatzi dituen eleberriengatik da ezaguna Ackroyd: \"Londresko sute handia\" (1982), \"Oscar Wilderen azken testamentua\" (1983) eta \"Hawksmoor\" (1985), besteak beste. Azken horretan, XVIII. mendeko Nicholas Hawksmoor arkitektoaren bizitza aztertzen du, garai hartako hizkera erabiliz; 1985ean argitaratutako Nobela Onenaren Whitbread saria irabazi zuen. \"Musika ingelesa\" (1992) eta sorginkeriaren munduari buruzko \"Dee doktorearen etxea\" (1993) dira Ackroyden beste nobela batzuk. Ackroydenk idatzitako biografiak ere biziki goretsi izan ditu kritikak, idazle sonatuen bizitzei dagozkienak, batez ere: \"Ezra Pound\" (1984) \u2014Whitbread biografia-saria irabazi zuen\u2014 \"T.S. Eliot\" (1984), \"Dickens\" (1990), \"Chatterton\" (1985) \u2014Booker sariko finalista izan zen\u2014, \"Thomas More\" (1998), \"Chaucer\" (2004) eta \"William Shakespeare\" (2005)."}
{"id": "273388", "revid": "336", "url": "https://eu.wikipedia.org/wiki?curid=273388", "title": "Ottorino Respighi", "text": "Ottorino Respighi (Bolonia, 1879ko uztailaren 9a - Erroma, 1936ko apirilaren 18a) italiar musikagile eta orkestra zuzendaria izan zen.\nBizitza.\n1901. urtean Rimski-Korsakovekin egin zituen ikasketak, eta hark eragin handia izan zuen Respighiren musikagintzan. Urtebete geroago, musika-ikasketak Berlinen osatu zituen Max Bruchekin. 1913. urtean Erromako Santa Zezilia kontserbatorioko konposizio irakaslea izan zen, eta 1923-1925 urteetan, berriz, ikastetxe horretako zuzendaria. Ondoren, karguak utzi zituen musika idazteko eta orkestra-zuzendaritzan aritzeko. I. Pizzetti eta Malipierorekin batera, ahaleginak egin zituen Italian opera berriro indartzeko eta italiar kutsuko molde berriak sortzeko.\nOpera asko idatzi bazituen ere, orkestrarako idatzi zituen lanak dira ezagunenak. Rimski-Korsakovez gainera, Richard Straussek eta Claude Debussyk eragin handia izan zuten Respighiren lanetan. Aipagarrienak ditu: \"Belfagor \"(1923) opera; \"La boutique fantastique\" (1919, \"Denda miragarria\") balleta, Rossiniren gaietan oinarritua; orkestrarako \"Fontane di Roma\" (1914-16, \"Erromako iturriak\"); \"Pini di Roma\" (1924, \"Erromako pinuak\"); \"Txoriak\" (1927); \"Erromatar festa\" (1929); kontzertuak eta ganbera-musika."}
{"id": "273389", "revid": "336", "url": "https://eu.wikipedia.org/wiki?curid=273389", "title": "Charles Trenet", "text": "Charle Trenet (Narbona, Frantzia, 1913ko maiatzaren 18a - Cr\u00e9teil, Frantzia, 2001eko otsailaren 19a) frantsesezko abeslaria, musikagilea eta poeta izan zen.\nBizitza.\nBigarren mailako ikasketak Perpiny\u00e0n egin zituen, eta Berlingo (1928) eta Parisko (1930) arte-eskoletan ikasi zuen. Dekorazio-arteetan lan egitea zen Treneten asmoa. Joinvilleko zinema-estudioetan hasi zen lanean margolari gisa, eta aldi berean, abestiak idazten zituen. Johnny Hessekin bikote bat osatu zuen eta 1936. urtera arte aritu ziren elkarrekin; urte horretan Trenet soldadutzara joan zen.\nBitarte horretan abestiak idazten jarraitu zuen, horien artean \"Y'a d'la joie\" ospetsua. Abesti horrek berebiziko bultzada eman zion Treneten karrerari, eta Maurice Chevalierren laguntzaz debuta egin zuen Parisko kasinoan.\n1938an sari bat eman zioten \"Boum\" abestiarengatik. Bere abesti askok poesia surrealistaren kutsua dute, eta munduaren bere ikuspegia erakusteko bidea dira. Bere ospeak mugak gainditu zituen; horren erakusgarri, \"La mer\" (1945) abestia Tokio irratiko sintonia gisa erabili izana. Milaka abesti eta eleberri ugari idatzi zituen, eta pinturan ere aritu zen. 1979an Arte eta Letretako Frantziako Saria lortu zuen."}
{"id": "273391", "revid": "96586", "url": "https://eu.wikipedia.org/wiki?curid=273391", "title": "Joaquim Pedro de Andrade", "text": "Joaquim Pedro de Andrade (Rio de Janeiro, Brasil, 1932ko maiatzaren 25a - 1988ko irailaren 10a) brasildar zinemagilea izan zen.\nBiografia.\nLehenengo film laburrak intelektual ospetsuen ingurukoak egin zituen: \"O Mestre de Apipucos\" (1959, \"Gilberto Freyre soziologoa\"), \"O Poeta do Castelo\" (1959, \"Manuel Bandeila poeta\"). Baina berehala ekin zion fikzioaren bideari: \"Couro de gato\" (1960). \"O Padre e a mo\u00e7a\" (1966) lanarekin nabarmen uzten du egileak bere zinemak literatura brasildarrarekin duen lotura. 1969an \"Macunaima\" filma egin zuen, \"cinema novo\" mugimenduko maisulantzat hartzen dena. \"Os Inconfidentes\" (1972) lanarekin Andradek atzera egiten du denboran, Argien Menderaino hain zuzen. Lan horretan intelektualen eta aginpidearen arteko harremanak aztertzen ditu; bere garaira hurbiltzen ditu eta agerian uzten ditu brasildar eskuinaren eztabaidak eta etsipena. \"Guerra conjugal\" (1974, \"Senar emaztearen arteko gerra\") eta \"Vereda tropical\" (1977, \"Bidexka tropikala\") lanetan konnotazio erotikoak dituen umorea erabiltzen du. \"O Homem do Pau Brasil\" (1981) filmean Oswald de Andrade aita espiritualaren biografia berezia egiten du. Joaquim Pedro de Andraderen obrak pesimismoa agertzen du, bere garaikoen baikortasunetik oso urrun."}
{"id": "273392", "revid": "58701", "url": "https://eu.wikipedia.org/wiki?curid=273392", "title": "Julia Guti\u00e9rrez Caba", "text": "Julia Guti\u00e9rrez Caba (Madril, ) espainiar antzezlea da.\nBiografia.\nAntzezle-familia bateko laugarren belaunaldia osatzen du, bere arreba Irene eta anaia Emiliorekin batera. Antzerkian, 1951n egin zuen debuta \"Mariquilla Terremoto\" obrarekin eta Catalina B\u00e1rcenaren konpainiarekin. Gero, Isabel Garc\u00e9sen aginduetara jarri zen, Benaventeren \"Ha llegado Don Juan\" eta Calder\u00f3nen \"La vida es sue\u00f1o\" lanetan. 1960an, zineman lan egiten hasi zen, Juan Antonio Bardemen gidaritzapean: \"A las cinco de la tarde\". Hurrengo urteetan egin zituen filmen artean, aipagarriak dira \"Usted puede ser un asesino\" (1960), \"Accidente 703\" (1962),\" La gran familia\" (1962), \"La familia y uno m\u00e1s\" (1965), \"Las viudas\" (1966), \"Buenas noches\" (1969) eta beste asko. Telebistan 1962an egin zuen debuta, eta hilean bi saio grabatzera iritsi zen. \"Confidencias\" (1965), \"Mujeres ins\u00f3litas\" (1997) saileko Joana \"Eroa\", \"Buenas noches, se\u00f1ores\" (1972) eta abar egin zituen. 1994an, Arte Ederretako Merituaren Urrezko Domina jaso zuen, bere ahizpa Irenerekin batera, eta, 2000n, Taldeko Emakumezko Aktore Onenaren Goya saria, \"\"You're the One\" filmean egindako lanagatik."}
{"id": "273393", "revid": "336", "url": "https://eu.wikipedia.org/wiki?curid=273393", "title": "Aleksandr Herzen", "text": "Aleksandr Ivanovitx Herzen(; Mosku, 1812ko apirilaren 6a - Paris, 1870eko urtarrilaren 21a) errusiar filosofo eta idazlea izan zen. Hasieran Hegelen idealismoaren joerakoa zen; gero materialismora aldatu eta Feuerbach eta Bakuninen ideietara hurbildu zen. Errusiako populismoaren sortzailea izan zen. Ordena sozial eta ekonomikoaren errotiko aldaketa nekazari komunitateetan oin hartuz eta fase kapitalista saihestuz egin zitekeela aldezten zuen. Bere ideiengatik kartzela (1834) eta barne erbestea jasan ondoren, Parisa joan zen (1847). Handik ere egotzi zutelarik (1851), Nizan, Londresen eta Genevan bizi izan zen geroago. 1855-1869 urteetan \"Ipar izarra\" eta \"Kolokol\" (\"Ezkila\") ezkutuko aldizkariak argitaratu zituen. Errusian zabalkunde handia izan zuten, bigarrenak batez ere. Bere-berea zuen sozialismo utopikoaren gaineko ikuskera obra askotan azaldu zuen: \"Ideia iraultzaileak Errusian garatzeari buruz\" (1851), \"Errusiako herria eta sozialismoa\" (1855). Literaturan ere, eite politikoa duten zenbait obra idatzi zituen: \"Nor da erruduna?\" (1847) eleberria; \"Krupov doktorea\" (1847) eta \"Mika lapurra\" (1848) ipuinak. Bestalde, 1848ko gertakariak deskribatu zituen \"Italia eta Frantziako gutunak\" (1850) obran."}
{"id": "273394", "revid": "28807", "url": "https://eu.wikipedia.org/wiki?curid=273394", "title": "Alexander Ivanovitx Herzen", "text": ""}
{"id": "273395", "revid": "56334", "url": "https://eu.wikipedia.org/wiki?curid=273395", "title": "Louis Ignarro", "text": "Louis Jos\u00e9 Ignarro (Brooklyn, New York, AEB, 1941eko maiatzaren 31 -) estatubatuar farmakologoa da.\nBiografia.\nFarmazia ikasi zuen Columbiako Unibertsitatean 1962tik 1966ra, eta farmakologia, gero, Minnesotako Unibertsitatean. 1979tik 1985era, irakasle izan zen Tulane Unibertsitateko Medikuntza Eskolako Farmakologia Sailean (New Orleansen), eta, 1985ean, Los Angelesko Unibertsitateko Medikuntza Eskolan, sail berean.\nEndotelioan sortutako lasaitasun faktorearen, EDRFren, izaera kimikoa aurkitzeko egin ziren ikerketetan parte hartu zuen. Analisi bikainak egin zituen, eta EDRF nitrogeno-oxidoa (NO) dela ondorioztatu zuen 1986an, Robert Furchgottekin batera, baina bakoitzak bere aldetik. 1996an, Furchgottek eta Ignarrok elkarrekin eman zuten hitzaldiak ikerketa ugari bultzatu zituen mundu osoko laborategietan. Horrela sortu zen gas batek organismoan seinale molekular gisa jardun dezakeelako lehen egiaztapena.\nSari ugari jaso ditu, besteak beste, 1998ko Medikuntza eta Fisiologiako Nobel saria, Robert F. Furchgottekin eta Ferid Muradekin batera, sistema kardiobaskularrean nitrogeno-oxidoak seinale molekularraren lana egiten duela aurkitu izanagatik."}
{"id": "273396", "revid": "28807", "url": "https://eu.wikipedia.org/wiki?curid=273396", "title": "Louis J. Ignarro", "text": ""}
{"id": "273398", "revid": "46380", "url": "https://eu.wikipedia.org/wiki?curid=273398", "title": "J\u00e9r\u00f4me Savary", "text": "J\u00e9r\u00f4me Savary (Buenos Aires, Argentina, 1942ko ekainaren 27a - Paris, Frantzia, 2013ko martxoaren 4a) antzerkilaria izan zen.\nBizitza.\nAita frantsesa zuen, eta ama, berriz, estatubatuarra. Gaztaroa Frantzia, Hego Amerika eta Ameriketako Estatu Batuen artean igaro zuen. Grand Th\u00e9\u00e2tre Panique (1965) konpainia sortu zuen, Fernando Arrabal espainiar antzerkilariarekin batera. Ondoren, berak bakarrik, Le Grand Magic Circus (1968) sortu zuen, eta harekin muntatu zituen \"Zartan, fr\u00e8re mal aim\u00e9 de Tarzan\" (1970, \"Zartan, Tarzanen anaia gaitzetsia\"), \"Cendrillon et la lutte des classes\" (1973, \"Errauskine eta klaseen borroka\") eta \"De Mo\u00efse \u00e0 Mao\" (1974, \"Moisesetik Maora\").\n1970eko hamarraldiaren bukaeran, lan klasikoak eta operak antolatu zituen. Antzerki-zuzendaria izan zen frantses zerbitzu publikoan. Hainbat eskualdetako zentro dramatikoetako arduradun izan ondoren, Parisko Th\u00e9\u00e2tre national de Chaillot zuzendu zuen 1988az geroztik. Horretaz gainera, espezialista egin zen lan lirikoetan (Prokofieven \"Gerra eta Bakea\", 1991) eta antzerki musikaletan (\"Cabaret\", 1987). Komedian ere aritu zen: Moli\u00e8reren \"Aitoren seme burgesa\" lanean, M. Jourdainen papera egin zuen, eta hiru modu desberdinetan eraman zuen antzerkira (1981, 1989 eta 1996). 2000tik 2006ra, Op\u00e9ra-Comique antzokiaren zuzendari izan zen. 2007tik 2013ra bere antzerki-taldea izan zuen: La Bo\u00eete \u00e0 R\u00eaves."}
{"id": "273399", "revid": "688", "url": "https://eu.wikipedia.org/wiki?curid=273399", "title": "Gianni Versace", "text": "Gianni Versace (Reggio Calabria, Calabria, 1946ko abenduaren 2a - Miami Beach, 1997ko uztailaren 15a) italiar diseinatzailea izan zen. XX. mendeko azken hogeita bost urteetako modaren munduko diseinatzaile handienetako bat. Italiako \"pr\u00eat-\u00e0-porter\" delakoaren jaiotzaren protagonista nagusia izan zen.\nGaztetan amaren tailerrean aritu zen lanean, eta 1972. urtean Milana joan zen, Genny, Complice eta Callaghan etxeekin lan egitera. 1970eko hamarraldiaren bukaeran Complice etxeak \"new romantic\" estiloa sortu zuenez geroztik, moda dotorea moda informalarekin eta emakumezkoarena gizonezkoarenarekin nahasten eta batzen saiatu zen buru-belarri. Bere jantzietan zeta, larrua, metala eta plastikoa erabili zituen, oihal estanpatuak, brodatuak eta erliebezko apaindurak. Tradizioa kontuan hartzen bazuen ere, Versacek ez zuen itzulera nostalgiko bat proposatzen, janzkera berezi eta konplexua baizik, Estatu Batuetako eragina eta gazteen kultura kontuan hartuko zituena. Bestalde, antzerki-lanetarako jantziak prestatu zituen, batez ere Maurice B\u00e9jarten balleteko dantzarientzat, eta osagaiak, lurrinak, azpiko arropa eta haurrentzako arropa ere egin zuen. 1997ko uztailean Miamiko bere etxe aurrean hil zuten."}
{"id": "273400", "revid": "512", "url": "https://eu.wikipedia.org/wiki?curid=273400", "title": "Ramiz Alia", "text": "Ramiz Taf\u00eb Alia (Shkod\u00ebr, Albania, 1925eko urriaren 18a - Tirana, Albania, 2011ko urriaren 7a) politikaria izan zen. 1985etik 1992ra, Albaniako buruzagi politiko nagusia.\nBizitza.\nBigarren Mundu Gerran, Albaniako Nazioaren Askapenerako Armadako komisario politikoa izan zen. 1955ean, Albaniako Gazte Komunisten idazkari nagusi izatera pasatu zen. 1961etik aurrera, Laneko Alderdiaren Politburoko kide izan zen, eta, 1982an, estatuburu aukeratu zuten, Herri Asanbladaren lehendakari gisa. 1985ean, Enver Hodja hil zenean, haren tokia hartu zuen Laneko Alderdiaren idazkari gisa, eta Albaniako egiazko buruzagi bihurtu zen era horretan. 1987an, estatuburu aukeratu zuten berriro, eta aldaketa politikoak egiten hasi zen pixkanaka, alderdi-aniztasuna eta legegintzarako hauteskundeak ezarriz. 1991ko apirilean, Albaniako Errepublikaren lehendakari atera zen, eta hilabete geroago utzi zuen Laneko Alderdia. 1992an, kargua utzi zuen. 1994an, bederatzi urteko kartzela-zigorra ezarri zioten boterean zegoela gehiegikeriak egiteagatik eta giza eskubideak urratzeagatik. 1996an, Albanian zegoen kaosaz baliatuz, espetxetik ihes egin, eta Suediara jo zuen babes bila. 1997an, asketsi egin zuen Tiranako epaitegi batek."}
{"id": "273401", "revid": "336", "url": "https://eu.wikipedia.org/wiki?curid=273401", "title": "Fernand L\u00e9ger", "text": "Fernand L\u00e9ger (Argentan, 1881eko otsailaren 4a - Gif-sur-Yvette, 1955eko abuztuaren 17a) frantses margolaria izan zen. 1897-1902 urteetan Parisen bizi izan zen eta inpresionismoaren higikundean murgildu zen. C\u00e9zanneren estiloari ere jarraitu zitzaion 1910. urtetik kubismoaren ezaugarriak bere egin zituen arte.\nLegerrek 1910. urtearen hamarraldiaren hasieran ezagutu zituen margolari kubistak, eta bat egin zuen haiekin errealitatearen deskonposizioa lortzeko asmoan. Hala, \"Josturza\" obran (1909, M.N.A.M.) giza gorputzaren osagaiak ohol eta hodi bihurtu zituen, eta \"Irudi biluziak basoan\" izenekoan (1909- 10; Rijksmuseum Kr\u00f6ller-M\u00fcller, Otterlo, Herbehereak), kolore biguneko puska handietan emanak daude irudien bolumen geometrikoak. 1913. urte inguruan kolore biziagoak hasi zen erabiltzen, eta formen arteko kontraste zorrotzak sartu zituen bere konposizioetan; horietako batzuk abstraktuak dira guztiz.\n1918tik aurrera bere estilo berezia finkatu zuen: materia leuna eta inpertsonala; kolore lau biziak; mekanikan oinarrituriko gaiak. Hodiek osatutako automatak dirudite haren giza irudiek. Bigarren Mundu Gerran Amerikan izan zen eta malgutasun gehiago zuten konposizio-sailak margotu zituen (akrobatak, txirrindulariak, urpekariak). Horma-pinturak ere egin zituen eta mosaiko handi bat egin zuen Ama Birjina Assyko elizaren aurrealderako (Savoia, 1946). Stockholmeko eta Parisko balletentzat dekorazio-lanak ere egin zituen. Europako eta Ameriketako museo garrantzitsuenetan daude ikusgai Legerren obra ezagunenak.\nLehen Mundu Gerraren ondorengo lanetan errealitatearekiko lotura handiagoa ageri du. Orduan hasi zen, hain zuzen ere, Legerren aldi ezagunena, mekanikoa, giza irudia zilindroetan zatikatzen dena - \"Soldaduak kartetan\" (1917; Rijksmuseum Kr\u00f6ller-M\u00fcller), \"Le M\u00e9canicien\"(1920, \"Mekanikoa\"; Galerie Louis Carre, Paris)-, eta makinen forma dinamikoen lilura (errodamenduak, poleak) ezaugarri duena, kolore bakun eta bereiziekin batera.\n1920ko hamarraldiaren erdialdean Amedee Ozenfant eta Le Corbusier buru zituen higikunde puristari lotu zitzaion,eta ondoren figurazioaren eta konposizio malguago baten aldera egin zuen. Aldi berean, margolaritzaz bestelako alorrak ere landu zituen: balleta, zinema, liburuen apainketa... 1955. urtean hil zen Leger, Gifsur-Yvette hirian. Haren artelanak, beren egonezin eta aldakortasunean, mundu modernoaren aldaketen erakusgarri geratu dira.\nLegerren obra ezagun batzuk:"}
{"id": "273402", "revid": "512", "url": "https://eu.wikipedia.org/wiki?curid=273402", "title": "Carlos Lleras Restrepo", "text": "Carlos Lleras Restrepo (Bogota, 1908ko apirilak 12 - Bogota, 1994ko irailak 27 ) kolonbiar abokatu eta politikaria izan zen. Errepublikako presidentea izan zen 1966-1970 agintaldian.\nBizitza.\nZuzenbidea, politika- eta gizarte-zientziak ikasi zituen Bogotako Unibertsitatean. Hainbat kargu politiko izan zituen Kolonbian nahiz atzerrian: Finantza ministroa (1938 eta 1941-1943), \"Direcci\u00f3n Liberal Nacionaleko\" lehendakaria (1941, 1948-1966, 1972), Errepublikako senataria (1958-1962) eta presidentea (1966-1970). Politika liberala egin zuen.\nPolitikari izateaz gainera, idazle, irakasle eta kazetari ere izan zen. Bere artikulu batzuk \"El Bachiller Cleof\u00e1s P\u00e9rez\" eta \"Hefestos\" izengoitiaz izenpetuta daude. Bogotako Unibertsitatean Herri ogasunaren katedra izan zuen. \"Anales de Econom\u00eda y Estad\u00edstica\", \"Revista de Hacienda\" eta \"Nueva Frontera\" aldizkariak sortu zituen. \"El Tiempo\" egunkariko zuzendaria izan zen.\nIdazlanen artean ditu: \"De la Rep\u00fablica a la Dictadura\" (1955), \"Cr\u00f3nicas y coloquios del bachiller Cleof\u00e1s P\u00e9rez\" (1964), \"El liberalismo colombiano\" (1972), \"Historia y pol\u00edtica\" (1980) eta \"La econom\u00eda colombiana desde sus or\u00edgenes hasta la crisis de 1929\" (1990), besteak beste."}
{"id": "273403", "revid": "512", "url": "https://eu.wikipedia.org/wiki?curid=273403", "title": "Rastatt", "text": "Rastatt Alemaniako hego-mendebaleko hiria da. Baden-Wurtembergeko estatuan dago, Murg ibaiaren ertzean.\nEkonomia.\nIndustria (garagardogintza, zurgintza, tresneria elektrikoa eta mekanikoa) da ekonomia-jarduera nagusia.\nHistoria.\nFrantsesek erre zuten hiria 1689. urtean, eta Luis Gilen Badengoak berriro eraiki zuen. Moreauk han menderatu zuen Karlos artxidukea 1796an. 1840tik 1892ra bitarteko urteetan babesleku sendo bihurtu zuten, baina 1849an prusiarrek bereganatu zuten hiria. Urte batzuetan zehar, Rastatt inperio alemanaren babesleku sendoenetako bat izan zen, 1890ean suntsitu zuten arte. Rastatteko Lehen eta Bigarren Biltzarra bertan izan ziren, eta horien ondoren etorri zen Rastatteko Bakea."}
{"id": "273405", "revid": "58701", "url": "https://eu.wikipedia.org/wiki?curid=273405", "title": "Alejandro de la Sota Mart\u00ednez", "text": "Alejandro de la Sota Mart\u00ednez (Pontevedra, Galizia, 1913ko urriaren 20a - 1996ko otsailaren 14a) galiziar arkitektoa izan zen.\nEspainiako Estatuko XX. mendeko arkitekturako maisu handienetako bat izan zen, arkitektura arrazionalista eta soil, purista baten ordezkaria.\nBiografia.\nMadrilen egin zituen ikasketak. 1956-1972 bitartean eskolak eman zituen Madrilgo Arkitekturako Goi Eskola Teknikoan.\nObrak.\nBere lanen artean aipagarriak dira eraikuntza zibil batzuk: Tarragonako Gobernu Zibila (1954-1957); Madrilgo Aurrezki Posta Kutxako kalkulu zentroa (1975); Leongo Posta eta Telekomunikazioen egoitza berria (1981); Zaragozako epaitegi berriak (1986). Aipagarriak ditu, halaber, eskola eta unibertsitate inguruko eraikuntzak: C\u00e9sar Carlos ikasle egoitza (Madril, 1967); Sevillako Unibertsitateko ikasgelak (1972). Etxebizitzen alorrean egindako lanen artean, berriz, aipagarriak ditu, besteak beste, Miraflores de la Sierrako udalekua (Madril, 1957); etxebizitza sail bat Salamancan (1963); eta familia bakarreko zenbait etxebizitza: Varela (Collado Mediano, Madril, 1964); Guzm\u00e1n (Santo Domingo, Madril, 1972); Dom\u00ednguez (La Caeyra, Pontevedra, 1976). Azkenik bere obra ezagunena aipatu behar da: Maravillas eskolako gimnasioa (Madril, 1961)."}
{"id": "273406", "revid": "90204", "url": "https://eu.wikipedia.org/wiki?curid=273406", "title": "V\u00edctor Ullate", "text": "V\u00edctor Ullate (Zaragoza, ) espainiar dantzaria eta koreografoa da. Ballet klasikoko ikasketak egin zituen Zaragozan. 1961etik 1965era, Antonio Ruiz Solerren konpainiarekin aritu zen Europako zenbait hiritan dantza-emanaldiak eskaintzen, hainbat maisurekin ballet-ikasketak sakontzen zituen bitartean. 1966tik aurrera, \"Ballet du XXe si\u00e8cle\" konpainian aritu zen. 1978an, Espainiako Ballet Klasiko Nazionalaren zuzendaritza hartu zuen, bere emazte Carmen Rocherekin batera, dantzaria eta irakaslea hura ere. 1983ra arte, talde horretako zuzendari artistiko gisa aritu zen, eta, gero, V\u00edctor Ullate izeneko dantza-eskola eta balleta sortu zituen, hurrenez hurren. 1989an, Dantzaren Sari Nazionala eman zioten. Dantzari bakarlari eta lehen dantzari gisa, B\u00e9jarten koreografiak interpretatu ditu, batez ere: \"Romeo eta Julieta\", \"Ez lore ez koroa\" eta \"Koreografia-eskaintza\". Halaber, paper nagusiak jokatu ditu hainbat eta hainbat ballet klasikotan: \"Beltxargen aintzira\" eta \"Loti ederra\" lanetan, esaterako. Koreografo gisa egin dituen lanen artean, aipagarriak dira Fernando Sorren \"Sentimenduak\", Mendelssonen \"Egunsentia\", J. Massoren \"Sustraitzea\", B. Hermanen \"Psikosia\" eta F. Chuecaren \"Madrildik zerura\". Beste zenbait obra: \"El Amor Brujo\" (1994), \"Don Quijote\" (1997), \"Coppelia\" (2008) eta \"El arte de la danza\" (2010)."}
{"id": "273407", "revid": "28807", "url": "https://eu.wikipedia.org/wiki?curid=273407", "title": "Akhenaten", "text": ""}
{"id": "273408", "revid": "512", "url": "https://eu.wikipedia.org/wiki?curid=273408", "title": "Honor\u00e9 Daumier", "text": "Honor\u00e9 Daumier (Marseilla, Frantzia, 1808ko otsailaren 26a - Valmondois, Frantzia, 1879ko otsailaren 10a) marrazkigile, litografo eta margolari frantsesa izan zen. Gizadiaren ikertzaile bikaina izan zen. XIX. mendeko frantses politikariak eta gizartea kritikatu zuten irudi satiriko eta kartoiengatik da batez ere ezaguna. Haren margolanak, azkenaldikoak, inpresionismoaren teknikak arte modernoan txertatzeko lagungarri izan ziren.\nBiografia.\n1816an Parisa aldatu zen bere familiarekin, eta zuzenbidearen alorrean aritu zen hasieran lanean. Ondoren margolaritza ikasi zuen Alexandre Lenoirrekin, eta haren eraginez ezagutu eta miretsi zituen Rubens eta Tiziano (\"Ninfak satiroengandik ihesi\"; 1849-1850, Montrealgo Arte Ederretako Museoa). Hasieran litografiako lanak egin zituen batez ere, eta oso margolari oparoa izan zen alor honetan (3.000 litografiatik gora eta 1.000 grabatu, 1872 bitartean). Monarkiaren kontrako karikaturak egin zituen \"La Caricature\" aldizkarian, eta horren ondorioz kritika gogorrak eta are zigorrak jaso zituen 1831tik aurrera. 1832an, besteak beste, Luis Filiperi eginiko \"Gargantua\" (1832) irrimarraren ondorioz sei hilabete eman behar izan zituen espetxean, eta 1834an, Daumierrek bere salaketa garratzenak argitara eraman zituen urtean alegia (\"Rue Transnonain\", \"Inprimatzeko askatasuna\", etab.), \"La Caricature\" aldizkaria itxi zuten (\"Le Charivari\" aldizkaria osatu zuten geroago).\n1836-1838 bitartean ohituren satira adierazten zuen litografia-sail bat egin zuen, bere Robert Macaire iruzurgilea zutela protagonista. Ondoren satira politikoak egiten hasi zen berriro, errepublika ezarri zenean. Errepublikaren akatsen irudi gisa sortu zuen, hain zuzen ere, bere pertsonaia nagusietako bat, \"Ratapoil\" eskulturakoa (1850). Eskultura haren aurretik, 1832an, igeltsuzko busto sail garrantzitsu bat egin zuen, eta giza fisionomiaren ikertzaile bikaina zela erakusteaz gainera, medio desberdinetan, eskulturan eta litografian kasu honetan, oreka estetikoa mantentzeko gai zela utzi zuen agerian. Litografia aipagarrienak, lehen aipatutakoez gainera, \"Abokatua irakurtzera\" (1845- 1846), \"Le Wagon de troisi\u00e8me classe\" (1864, \"Hirugarren mailako bagoia\") dira.\nAurretik ere zenbait koadro egin zituen arren, 1860 inguruan aritu zen batez ere margolaritzan. Litografietan eta eskulturan ez bezala, ez zuen hainbeste landu karikatura eta satira, eta garai modernoetako irudiak eta pertsonaiak irudikatu zituen, kutsu barnekoiagoz halere. Koadro aipagarriak ditu batez ere, \"La Blanchisseuse\" (1863, \"Garbitzailea\", Louvre, Paris). Inpresionismoaren aitzindari izan zela esan daiteke, bere koadroetan hasi baitziren irudiak agertzen argiak janda bezala, eguratsarekin bat eginda marrazkiak. Bere estiloan oinarritu ziren, neurri handi batean, ondorengo Camille Corot, Th\u00e9odore Rousseau, Jules Dupr\u00e9, \u00c9douard Manet eta hainbat inpresionista."}
{"id": "273409", "revid": "1545", "url": "https://eu.wikipedia.org/wiki?curid=273409", "title": "L\u00e9on M'ba", "text": "Gabriel L\u00e9on M'ba (Libreville, 1902ko otsailaren 9a - Paris, 1967ko azaroaren 27a) Gabongo politikaria izan zen. Gabon independentearen lehen lehendakaria izan zen.\nBizitza.\nJeune Gabon mugimenduaren kide eta \"Echos Gabonais\" egunkariko erredaktore izan zen. Gabongo kolonia frantsesaren administrazioak nahaspilaritzat zeukan eta erbestera jo zuen 1933-1946 bitarteko urteetan. Gabonera itzuli orduko politikagintzan hasi zen. 1952an, Nazio Biltzarreko kide hautatu zuten, eta 1956an Librevilleko alkate. 1957. urteko hauteskundeen ondoren, Gabongo Batzorde Eragilearen lehendakariorde izendatu zuten; eta Batzordeko lehendakari eta errepublikaren lehen ministro, geroago.\n1960an Gabonek burujabetasun osoa eskuratu zuenean, arazoak izan zituen alderdikide batzuekin, jarrera gero eta kontserbadoreagoa eta Frantziaren aldekoagoa hartu zuela leporatzen baitzioten. 1961ean, Gabongo lehendakari hautatu zuten. 1964an, hauteskundeak baino lehentxeago, alderdi bakarreko erregimena ezarri zuen; erabaki horren kariaz, Gabongo gudarostea matxinatu zen eta kargutik kendu zuten baina, frantsesek lagunduta, berriro eskuratu zuen lehendakaritza. 1967an berriro hautatu zuten lehendakari; handik hilabete gutxira hil zen."}
{"id": "273411", "revid": "1491", "url": "https://eu.wikipedia.org/wiki?curid=273411", "title": "Hilario Olazaran", "text": "Alejandro Mar\u00eda Olazaran Salanueva, erlijio-izena Hilario Olazaran de Estella (Lizarra, 1894ko otsailaren 9a - Iru\u00f1ea, 1973ko ekainaren 29a), nafar kaputxinoa, organo-jotzailea, musikagilea, musikologoa eta piano, txistu eta danbolineko irakaslea izan zen.\nBizitza.\nAlejandro Mar\u00eda Olazaran Lizarran jaio zen 1894ko otsailaren 9an. Sorterrian solfeo eta piano ikasketak egin zituen, eta harmonia Iru\u00f1ean eta Donostian. 1917. urtean apaiztu ondoren, Baztango Lekarozko ikastetxera igorri zuten. Han ezagutu zuen Aita Donostia, eta lagun minak egin ziren. Harekin egin zituen konposizio ikasketak.\nBaztan inguruko doinuen aberastasunaz ohartu zelarik, eta aberastasun hori lekuan lekuko txistulariek bakarrik gordetzen zutela jabetu, txistua jotzen ikastera deliberatu zen. Izan ere, txistulari haietako anitz desagertzear zeuden eta, beraz, doinuak ere. Ikasi eta irakatsi: Leitza, Larraun eta Baztango dantzak biltzen ari zen bitartean, txistua erakusteko lehenbiziko metodoa sortu zuen: \"El txistu, lo que es y c\u00f3mo se toca\", 3 argitalpen izan dituena (1927, 1932 eta 1955). 1925. urtean eman zuen argitara Nafarroako folklorean oinarrituriko \"Mutil-Dantza de Bazt\u00e1n\" pianorako obra.\nEspainiako Gerra Zibilaren garaian, Txilera alde egin behar izan zuen halabeharrez. Txistua eraman zuen noski, eta jendea elizara biltzeko jotzen omen zuen, eta prozesioetan ere berak jartzen omen zuen musika. Txistuari \"tutuca\" deitzen zioten han, izen bereko musika tresnaren antzekoa delako. Irudimen izugarria omen zuen, eta gai omen zen ipuinak asmatzeko pianoa edo organoa jotzen zuen bitartean. Horrek sekulako sona eman zion Txilen, eta pianoak lagundurik ipuinak kontatzen zituen Concepci\u00f3ngo eta Valpara\u00edsoko irratietan.\n1963an itzuli zen Euskal Herrira. 1968an, \"Tratado de txistu y gaita de Estella\" argitaratu zuen. 1971. urtean, omenaldi bero bat eskaini zitzaion Lizarrako pilotalekuan, eta Euskal Herriko Txistulari Elkartearen Urrezko domina eman zioten. Iru\u00f1ean hil zen, 1973ko ekainaren 29an.\nObrak.\nAbesbatzetarako obrak (\"Done Bartolometan\", \"Oraci\u00f3n a la Virgen del Puy\"), txistu eta danbolinerako obrak (\"Eguberria\", \"Mixintxo\", \"Litxu\", \"Txoriak\", \"Arkaitzak\", \"Edurne\"), pianorako obrak (\"Baile de la era de Estella\", \"Ingurutxo\", \"Infantiles\", \"Gimnasia Lec\u00e1roz\", \"Danzas del Bazt\u00e1n\", \"Dantza-So\u00f1u\", \"Yoku-Dantzak\"), organoan jotzekoak (\"Piezas para \u00f3rgano\"), gaitarakoak (\"Tratado de gaita de Estella\") eta mezak (\"Misa de difuntos\" eta beste bi meza) idatzi zituen. Harena da, halaber, \"Mendigoizaleak\" lan ezaguna."}
{"id": "273412", "revid": "6327", "url": "https://eu.wikipedia.org/wiki?curid=273412", "title": "Hilario Olazaran de Estella", "text": ""}
{"id": "273413", "revid": "96586", "url": "https://eu.wikipedia.org/wiki?curid=273413", "title": "Luther Allison", "text": "Luther Allison (Mayflower, Arkansas, 1939ko abuztuaren 17a - Madison, Wisconsin, 1997ko abuztuaren 12a) estatubatuar blues musikaria izan zen.\nTxikitan hasi zen abesten. 1950eko hamarraldiaren hasieran, Chicagora joan zen, eta gitarrari ekin zion. Hango \"blues\" musikariak ezagutu zituen, Muddy Waters haien artean. 1960ko hamarraldian, Freddie Kingekin, Magic Samekin, Shakey Jackekin jo zuen, eta toki garrantzitsuetatik deitu zioten, kontzertuak eman zitzan. \"Love Me Mama\" bere lehen diskoa grabatu zuen 1969an, eta beste hiru gehiago, segidan. Ameriketan arrakasta komertzialik lortu ez zuelako, Europan hasi zen jotzen 1970eko hamarraldian. Hainbat disko grabatu zuen, eta leku ugaritan aritu zen jotzen: Japonian, Sobietar Batasun ohian, Polonian, Eskandinavian, Europan. 1990eko hamarraldiaren erdialdean, bere herrira itzuli zen. Hiru disko grabatu zituen orduan: \"Soul Fixin\u00b4 Man\" (1994), \"Blue Streak \"(1995) eta \"Reckless\" (1997), eta harrera ona izan zuten. Gaur egun, Ameriketako blues gitarra jotzaile handienetakotzat dute denek Allison. Ez da harrigarria, guztiei atsegin baitzaie haren musika, bai blues musikaren entzule heldu serioei, bai rockzale gazteagoei. Minbiziaz hil zen."}
{"id": "273414", "revid": "512", "url": "https://eu.wikipedia.org/wiki?curid=273414", "title": "Thomas Bayes", "text": "Thomas Bayes (Londres, 1702 - Tunbridge Wells, Kent, Ingalaterra, 1761eko apirilaren 7a) britainiar matematikaria izan zen. Ikasketak etxean egin zituen, irakasle pribatuekin; haietako bat Abraham de Moivre matematikaria izan zela esaten da. Bere aita artzain ez-konformista (anglikanoa ez zen eliza protestante batekoa) zen, eta 1720ko hamarkadaren hasieran bera ere arima artzain-lanetan hasi zen bere herriko kapera presbiterianoan. 1752an utzi zuen kargua. Bere probabilitatearen teoria Londresko Errege Elkarteko \"Philosophical Transactions\" aldizkarian argitaratu zuen 1764an, \"Essay towards solving a problem in the doctrine of chances\" (\"Zoriaren dotrinako problema baten ebazpenari buruz\") artikuluan. 1742an Errege Elkarteko kide hautatu zuten, nahiz eta ordu arte matematikari buruzko lanik ez zuen argitaratu; izan ere, bizitzan zehar ez zuen berak izenpetutako lanik argitaratu. 1781ean Laplacek Bayesen ondorioak onartu zituen; geroago, Condorcetek aipatu zituen, baina ahaztuta geratu ziren harik eta Boolek \"Laws of Thought\" (\"Pentsamenduaren legeak\") liburuan azaldu zituen arte. Ordutik aurrera, Bayesen teknikek eztabaida ugari sortu zuten matematikaren munduan."}
{"id": "273415", "revid": "46380", "url": "https://eu.wikipedia.org/wiki?curid=273415", "title": "Sonia Delaunay Terk", "text": "Sonia Delaunay Terk, jaiotza-izenez Sarah Ilinitxna Stern (Odesa, Errusiar Inperioa, 1885eko azaroaren 14a - Paris, Frantzia, 1979ko abenduaren 5a) margolari ukrainarra izan zen, Robert Delaunay pintore frantsesaren emaztea.\nBiografia.\nSan Petersburgon eta Alemanian ikasketak egin ondoren, Parisa joan zen 1906an, eta hantxe geratu zen betiko. Hasieran Gauguinen eta Van Goghen kutsuko kolore biziko obrak egin zituen.\n1910. urtean Robert Delaunayrekin ezkondu zen eta, C\u00e9zanneren eta kubisten eragina jaso ondoren (1913, \"Bal Bullier\") harekin batera abiatu zen irudikatze-bide berrien bila. Abstrakzio geometrikoaren aitzindaria da, eta koloreak bere hutsean eskaintzen dituen bideetan barrena abiatu zen. Portugalen eta Espainian egon ondoren lan handiak, kolorea eta forma geometrikoak nagusi zirela betiere (\"March\u00e9 \u00e0 Minho\"), eta erritmo zehatzeko obra geometriko ez figuratiboak egin zituen.\nDekorazio-lanak ere egin zituen, irudi geometrikoz (karratu, erronbo, zerrenda zirkularrak, eta abar) hornituriko gauzekin eta ehunek berebiziko eragina izan zuten modaren eboluzioan. Honez gainera, antzerkirako dekoratuak sortu zituen eta parte hartu zuen, senarrarekin batean, \"Pavillon des chemins de fer et de l\u00b4air\" aretoaren dekorazioan (1937ko Erakustaldia, Paris)."}
{"id": "273417", "revid": "119347", "url": "https://eu.wikipedia.org/wiki?curid=273417", "title": "N\u00e9stor Garc\u00eda Canclini", "text": "N\u00e9stor Garc\u00eda Canclini (La Plata, ) argentinar saiakeragile eta antropologoa da. Filosofiako doktore-titulua lortu zuen Parisko eta La Platako unibertsitateetan. Irakasle eta ikertzaile izan da Mexikoko Unibertsitate Autonomoko Filosofia eta Letretako Fakultatean, eta Antropologia eta Historia Eskola Nazionaleko irakasle. Hainbat aldizkaritan parte hartu du, hala nola \"Cuadernos Pol\u00edticos, Plural, S\u00e1bado, La Jornada\" eta \"Excelsior\" aldizkarietan. Saiakera-liburu ugari idatzi ditu, besteak beste: \"Cort\u00e1zar, una antropolog\u00eda po\u00e9tica\" (1968), \"Arte popular y sociedad en Am\u00e9rica Latina\" (1977), \"Las culturas populares en el capitalismo\" (1981), \"Tijuana, la casa de toda la gente\" (1989), \"Culturas h\u00edbridas. Estrategias para entrar y salir de la modernidad\" (1991), \"Pol\u00edticas culturales en Am\u00e9rica Latina\" (1987), \"El consumo cultural en M\u00e9xico\" (1993). Latinoamerikaren ikuspegitik aztertu ditu modernitatea, postmodernitatea eta kultura, eta \"Consumidores y ciudadanos\" (1995) du lan ezagunenetako bat."}
{"id": "273418", "revid": "119347", "url": "https://eu.wikipedia.org/wiki?curid=273418", "title": "Reza Shah Pahlavi", "text": "Reza Shah Pahlavi (, ahoskatua; Savadkuh, Iran, 1878ko martxoaren 15a - Johannesburgo, Hegoafrika, 1944ko uztailaren 26a) Irango xah edo enperadorea izan zen 1925etik 1941era bitartean.\nBizitza.\nMazandaran herrialdeko jauntxo-familia batean sortu zen. Armadarako ikasketak egin ondoren, Qajar dinastiako azken enperadoreak \u2014errusiar ofizialek lagunduta\u2014 antolatu zuen kosako-talde bateko buru jardun zuen. 1921. urtean, Persiako gobernuak aginpidea atzerritarren esku utzia zuela eta, Seyyed Zia'eddin politikari liberalarekin elkartu, eta Teheran aldera jo zuen. Estatu-kolpearen ondoren, Gerrarako ministro egin zuten, eta hiru hilabete geroago, gobernuburu. Errepublika ezarri nahi izan zuen hasieran, baina buruzagi xiitak horren aurka zeudenez, enperadore egin zen 1925ean. Armada berritu eta barne-matxinadak zapaldu ondoren, gobernu sendo bat antolatzen saiatu zen, atzerritarrengandik bereiz. 1921ean neutraltasunerako itun bat hitzartu zuen Errusiarekin, eta britainiarrek ekonomian zuten eragina murrizten saiatu zen ondoren. 1935ean sortu zuen Irango estatua, Persia zaharraren jarraile.\n1941. urtean kargua utzi behar izan zuen, alemaniar naziak onetsi zituelako. Muhammad Reza Shah Pahlavi semea izan zuen ondorengo.\nReza Shahren politika.\nShahren Iranen politikak oso lotura estua zuen Estatu Batuekin. Herrialdea gainarmatua zegoen, eta Persiako golkoko polizia bihurtu zen.\nGehiegizko mendekotasun hori nazio-sentimenduaren aurkakoa zen. Barne-erregimena beldurgarria zen. Savakak, torturarako polizia politikoak, aurkari komunistak eta erlijiosoak jazartzen zituen. Shahren guardia pertsonalak (hilezkorrak) ikara mitikoa eragiten zuen. 1969an, Shahak Erregeen Errege titulua eman zion bere buruari; 1975ean, alderdi bakarra ezarri zen. Arazo nagusia ordea, petrolioaren aberastasunen banaketa okerra zen. Luxuzko gastuak egiten ziren: adibidez, Persepolisen egindakoa, eta batzuk aberasten ziren artean, beste batzuen miseria areagotu egin zen, demografiaren gorakada zela-eta."}
{"id": "273419", "revid": "336", "url": "https://eu.wikipedia.org/wiki?curid=273419", "title": "Robert Coover", "text": "Robert Coover (Charles City, Iowa, 1932ko otsailaren 4a) estatubatuar eleberrigilea da.\nDepresio Handiaren garaian jaio zen, eta Illinoisko meategietan igaro zuen gaztaroa. Inguru horretan kokatzen du Cooverrek \"The Origin of the Brunists\" (1966). Lan horretan, grisu-kolpe batek ehundik gora hildako eragiten ditu, eta lagun bat besterik ez da bizirik irteten, zeinak eliza primitibo moduko bat sortzen baitu. Satira-lana da, Amerikako historian izan diren eliza berriei buruzko satira, hain zuzen. 1969an, bere ereduzko kontakizunak bildu zituen \"Pricksongs and Descants\" (1969) lanean. Bien bitartean, bigarren eleberria idatzi zuen: \"The Universal Baseball Association\" (1968). Hamar urtez, bere eleberri handia pixkanaka-pixkanaka osatzen aritu zen, Estatu Batuen bigarren mendeurrena ospatzeko: \"The Public Burning\" (1977), non Rosenberg senar-emazteen hilketa deskribatzen baitu eta Gerra Hotza kritikatzen. \"Gerald's Party\" (1986) lanean, etxe batean agertzen den hildako baten inguruko ikerketa kontatzen du. Aipagarriak ditu, besteak beste: \"Pinocchio in Venice\" (1991), \"The Adventures of Lucky Pierre: Director's Cut\" (2002) eta \"Noir\" (2010)."}
{"id": "273420", "revid": "336", "url": "https://eu.wikipedia.org/wiki?curid=273420", "title": "Adrienne Rich", "text": "Adrienne Cecile Rich (Baltimore, Maryland, Ameriketako Estatu Batuak, 1929ko maiatzaren 16a - Santa Monica, Kalifornia, 2012ko martxoaren 27a) ingelesezko idazlea izan zen.\nPoeta eta saiakeragilea zen, eta emakumezkoen esperientzia sozialei buruzko ikerketengatik da, batez ere, ezaguna. Feminista aktiboa izan zen bai bizitzan bai karreran, eta eskubide zibilen eta bakearen aldeko borrokalari sutsua ere bai, poesia askotan islatzen denez. Sinesmenak zalantzan jartzera bultzatzen zuen irakurlea, eta berak ere bere buruaren azterketa egiten zuen, hebrear ondoretasunaz, homosexualitateaz eta, besteak beste, zapalkuntza politikoez gogoeta eginez.\nBizitza.\n1951n, diploma atera zuen Radcliffeko Unibertsitatean, eta Poeta Gazteen Yale Saria jaso zuen lehen poema-liburuarengatik: \"A Change of World\". 1974an, National Book Award saria irabazi zuen \"Diving into the Wreck\" poema-bildumagatik; hizkuntza, mitoak eta emakumezkoen historia aztertu zituen lan horretan.\nBeste liburu batzuk: \"Snapshots of a daughter-in-law: poems\" (1963), \"Of Woman Born: Motherhood as Experience and Institution\" (1976), \"The Dream of a Common Language\" (1978), \"Your Native Land, Your Life: Poems\" (1986); \"An Atlas of the Difficult World\" (1992), \"Midnight Salvage\" (1999), \"Telephone Ringing in the Labyrinth: Poems\" (2004\u20132006) eta \"Tonight No Poetry Will Serve: Poems\" (2007-2010)."}
{"id": "273422", "revid": "58701", "url": "https://eu.wikipedia.org/wiki?curid=273422", "title": "Merc\u00e8 Rodoreda", "text": "Merc\u00e8 Rodoreda i Gurgu\u00ed (Bartzelona, 1908ko urriaren 10a - Girona, 1983ko apirilaren 13a) kataluniar idazlea izan zen.\nXX. mendeko literatura katalaneko idazlerik ezagunenetako bat da; bai Katalunian, bai Kataluniatik kanpo. Bere obra hogeita hamar hizkuntzetara itzulia izan da. Letra katalanen ohorezko saria eman zioten 1980ean. Ipuinak, antzezlanak eta poesia ere idatzi zuen arren, eleberriengatik da, batez ere, ezaguna. Erbestean bizitzea tokatu zitzaion, Espainiako Gerra Zibilaren eta Franco diktadorearen garaipenaren ostean. Frantzian bizi izan zen, hainbat tokitan.\nBizitza.\nLehen urteak.\nMerc\u00e8 Rodoreda Bartzelonan jaio zen 1908ko urriaren 10ean. Hogeita hamar urtez, San Gervasi auzoan bizi izan zen eta literatura eta antzerkirako zaletasuna famili giroan bizi izan zuen. Eskolara berriz 1915etik 1917ra bitartean joan zen bakarrik. Loreekiko interesaz gain, katalan hizkuntzarekiko zaletasuna zuen, eta sentimendu katalanista ere garatu zuen, Pere Gurgu\u00ed bere aitonaren eraginez, haurra zela aitonak zaintzen baitzuen.\n1928an, hogei urte zituela, Joan Gurgu\u00ed osaba indianoarekin ezkondu zen Rodoreda. 1929an jaio zen haien seme bakarra, Jordi Gurgu\u00ed Rodoreda. Haurra jaio ondoren Mercek, etxea eta senarra utzi zituen. Gaztetatk idazten zuen zaletasunez, baina garai honetan hasi zen ofizioz idazten. Era berean, eskolak jasotzen hasi zen Delf\u00ed Dalmau pedagogo eta hizkuntzalariaren Lizeoan. Bertan ortografia eta gramatika katalana landu zituen. Ikasketa hauek burutzeak, aukera eman zioten kultur munduan sartzeko eta hainbat idazle ezagutzeko ere: batik bat Francesc Trabal eta Joan Oliver.\nLehen eleberriak.\n1930eko hamarkadan argitaratu zituen bere lehenengo eleberriak. II Errepublika garaian, I\"nstituci\u00f3 de le Lletres Catalanes\"-en lan egin zuen. 1937an, altxamendu faxistaren ondoren, Generalitateko Propaganda Komisariotzan aritu zen lanean, testu-zuzentzaile gisa. Andreu Nin anarkisten buruarekin mantendu zuen erlazioagatik ere, senarrarengandik behin betiko banatzera bultzatu zuen 1937an. 1938an, Rodoredak Francesc Trabal idazlearekin batera hartu zuen parte PEN klubaren nazioarteko kongresuan, Pragan, Kataluniako ordezkari gisa.\nErbestea.\n1939ko urtarrilaren 29an, \"Instituci\u00f3\"ko hainbat kideekin batera erbestera abiatu zen semea amonarekin utzita. Frantziako herri ezberdinetan bizi ondoren, Bigarren Mundu Gerra hasi zenean Bordelen egokitu zen. Garai honetan Anna Muri\u00e0 idazlearen lagun mina bihurtu zen eta Armand Obiolsekin (Joan Praten ezizena) bikote-harreman bat izaten hasi zen. Rodoredak eta Obiolsek, biek ezkonduta jarraitzen zuten legearen aurrean, eta Obiolsek alaba bat zuen. Era berean, Rodoreda ez zen inoiz arduratu senarrarengandik dibortziatzeaz. Jostun lanak egin behar izan zituen urte haietan bizimodua atera ahal izateko, idazteari utzi ez bazion ere: ipuinak, poemak eta antzerki-lanak.\n1946an Parisera itzuli zen. Bertan \"Revista de Catalunya\" hilabetekarian hasi zen lanean, Obiolsen zuzendaritzapean. Osasun arazoak medio, urte horietan ipuinak eta poemak sortu zituen soilik. Edonola, Katalan HIzkuntzaren Lore Jokoetan sariak irabazi zituen hiru urtean segidan, 1947tik 1949ra. Parisen bizi zela ere margolaritza lantzeko aukera izan zuen.\n1954an Genevara joan zen bizitzera, Obiols UNESCOn itzultzaile lanetan hasi zelako. Genevan, idazteko behar zuen giroa aurkitu zuen Rodoredak: bakardadea, denbora eta egonkortasun ekonomikoa. Honela eleberriak idazteari ekin zion berriro. \"Diamantearen Plaza\" eleberria hemen bizi zela idatzi zuen. Garaiko literatur lehiaketetan arrakastarik izan ez arren, Joan Sales idazle eta editorearen eskuetara iritsi zen eleberria eta honek berehala argitaratzea erabaki zuen, Sales berak sortutako Club Editor argitaletxean. Zalantzarik gabe bere lanik hoberenak Genevan idatzi zituela esan daiteke.\nKataluniara itzulera.\n1971n, Arnand Obiols hiltzearekin eta diktaduraren amaierarekin batera, Rodoreda Kataluniara itzuli zen. Bartzelonara itzuli beharrean, Romany\u00e0 de la Selva herrian hartu zuen egoitza. Hemen bizi zela amaitu zuen \"Ispilu hautsiak (1974)\" nobela eta \"Semblava de seda i altres contes\" (1978) idatzi zuen. 1980 bitartean beste bi narrazio liburu argitaratu zituen eta urte horretan bertan Kataluniako Generalitaten aitorpena jaso zuen, Kataluniako Letren Ohorezko Saria jaso zuelarik.\nBizitzako azken urteak irakurtzen eta etxeko lorategia zaintzen eman zituen. 1983ko apirilaren 13an hil zen, Gironan, minibiziak jota.\nLiteratura ibilbidea.\nII Errepublika garaian urtebetez \"Clarisme\" izeneko aldizkarian kazetari lanak bete zituen. Bestalde, \"Mirador\", \"La Rambla\" eta \"La Publicitat\" egunkarietan idazten zuen, eta 1938an ospea eman zion \"Aloma\" eleberria argitaratu zuen.\nErbestera jo behar izan zuen Gerra Zibilean, eta Frantzian bizi izan zen garaia ez zen emankorrena izan literatur arloan. Genevan berriz, itzultzaile gisa hasi zen lanean eta eleberri sonatuenetako bat bilakatu zenari idazteari idazteari ekin zion: \"Ispilu hautsia\". Literatura Unibertsala bildumaren bitartez iritsi zen euskarara Rodoredaren lan hori. Rodoredaren eleberrietako gai nagusiak amodioa, heriotza eta denboraren igaroa dira. Haren lanak hamabost hizkuntzetara itzulita daude, eta mundu guztian ezaguna da.\nLan nagusiak: \"Vint-i-dos contes\" (1958, \"Hogeita bi ipuin\"), \"La pla\u00e7a del Diamant\" (1962, \"Diamantearen plaza\", Maite Gonzalezek euskaratua), \"El carrer de les Cam\u00e8lies\" (1966, \"Kamelien kalea\"), \"La meva Cristina i altres contes\" (1967), \"Nire Kristina eta beste ipuin batzuk\"), \"Jard\u00ed vora la mar\" (1967, \"Itsas ondoko lorategia\"), \"Mirall trencat\" (1975, \"Ispilu hautsia\"), \"Semblava de seda i altres contes\" (1978, \"Zetazkoa zirudien eta beste ipuinak\"), \"L\u00b4hostal de les tres cam\u00e8lies\" (1979, \"Hiru kamelia zituen ostatua\"), \"El maniqu\u00ed\" (1979, \"Manikia\"), \"Viatges i flors\" (1980, \"Bidaiak eta loreak\") eta \"Quanta, quanta guerra\" (1980, \"Gerra, zenbat gerra\"). Rodoredaren ipuin-sorta bat Maite Gonzalezek euskaratu du: \"Ipuin hautatuak\".\nBai \"Aloma\"n eta bai 1960ko \"Diamantearen plaza\"n, oso nabari da emaztearen biziarekiko ikuspuntua islatzea lortzen duela Rodoredak.\n\"Diamantearen plaza\"n, emazte ezkondu baten pasadizoak agertzen dizkigu. Nobela femeninotzat hartu daiteke, ez emakume batek idatzia delako, protagonistaren deskribapen guztiak \"emakumeen mundu\" horren isla direlako baizik. Protagonistaren oroitzapenak etxeko kontuekin dute lotura: txokolate tazak erosi zituen egunari, enbutua erosi zuenari, zerbait erregalatu zioten egunari... Era berean \"Diamantearen Plaza\" irakurtzeko gehien erakartzen duena bere estilo bakuna da, hitzaren zentzurik onenean.\n\"Ispilu hautsia (Mirall trencat)\" nobela ere ezagunenetakoa da\",\" eta Antton Olanok itzuli du euskarara. Erbestetik Herrialde Katalanetara itzuli ondoren amaitu zuen eleberria, 1974ean. Gai aldetik, nobelak islatzen duena goi klasearen bizimodua da, haren legeekin, moralarekin, formalismoekin, eta abarrekin. Beharbada hor badago muga bat. Izan ere, nekez sentitzen da gaurko irakurlea XX. mende hasierako jauntxo-familia batekin identifikatua. Halere, esan behar da protagonismo handia dutela kasu honetan neskameek. Beste gai nagusia denbora da: pertsonek bizi dutena, eta pertsonengan pasatzen dena. Beraz, familia baten inguruko eleberria, hiru belaunalditan zehar, igoera eta erorikoa. Bestalde, diferentzia politikoak gora behera (katalanen artean ere oso latzak izan omen ziren), katalan guztiek beren hizkuntza eta kulturarekiko zeukaten konpromiso esplizituaren erakusgarria izan omen zen Rodoreda. Liburu hau bera gerraurreko gizarte horren \"ispilu\" izateko idatzi omen zuen, baina \"ispilu hautsia\". Izan ere, katalanismo burges horrek erreka jo zuen guztiz gerran eta badirudi autorearen asmoa izan zela joandako garai haien erretratua berregitea, 1900-1936 bitartean urrezko aro moduko bat bizi zuen klase sozial baten gomuta gogora ekartzea, ahanzturatik erreskatatzea. Burges katalanak, burges katalanistak.\nGaraiko emakume idazleekin gertatzen zenaren eredu izan zen Rodoreda eta urte luzez bere obra ez zen nabarmendua izan. Azkenean baina, 1980an Kataluniako Letren Ohorezko Saria irabazi zuen. Sari hori eskuratu zuen Kataluniako lehenengo emakumea bihurtuz. Zegokion aitorpena atzeratu zuten arrazoiak ezberdinak izan ziren: emakume izatea, munduan ezezaguna zen hizkuntzan idaztea, katalana, debekatutako hizkuntza zena bere sorterrian era berean, Rodoredak jaso zuen hezkuntza ez-formalak, erbestean bizi izanak eta bere bizimoduak garaiko moldeekin bat ez zetozenak izan zirelako.\nSariak.\nWikipedia CAT etik itzulita"}
{"id": "273423", "revid": "56334", "url": "https://eu.wikipedia.org/wiki?curid=273423", "title": "Michel Bouquet", "text": "Michel Bouquet (Paris, - \"ibidem\", 2022ko apirilaren 13a) frantses antzezlea izan zen. Hamalau urte zituela, eskola utzi, eta hainbat lanbidetan aritu zen. Ametsa, ordea, antzezle izatea zuen. Kontserbatorioan sartu zen, eta 1944an egin zuen debuta, Claude G\u00e9raldyren \"La Premi\u00e8re \u00c9tape\" (\"Lehenengo etapa\") lanean. 1946an, Albert Camusen \"Caligula\" egin zuen G\u00e9rard Philiperekin, eta paper bat interpretatu zuen Jean Anouilhen \"Rendez-vous de Senlis\" (\"Senliseko hitzordua\") lanean. Horretaz gainera, \"Romeo eta Julieta\", \"L'Invitation au ch\u00e2teau\" (\"Gonbidapena gaztelura\"), \"L'Alouette\" (\"Hegazabala\") eta \"Pauvre Bitos\" (\"Bitos gaixoa\") lanetan parte hartu zuen. Bouquetek bai egile klasikoak \u2014Moli\u00e8re (\"Zekena\"), Diderot (\"Rameauren hiloba\"), Shakespeare (\"Henrike IV.a\")\u2014, bai modernoak \u2014Beckett (\"Godoten esperoan\"), Ionesco (\"Errinozeroak\"), Pinter (\"No Man\u00b4s Land\")\u2014 egin ditu. Zinemari dagokionez, zoro-begirada zuen gazte alproja baten papera interpretatu zuen Jean Gr\u00e9millonen \"Pattes blanches\" (1948, \"Hanka zuriak\") filmean, eta, horren atzetik, era horretako zenbait pertsonaia egin izan ditu zineman. Film nagusiak hauek ditu: \"Femme infid\u00e8le\" (1968, \"Emakume desleiala\"), \"Juste avant la nuit\" (1971, \"Gaua baino lehen\"), \"Un cond\u00e9 \"(1970), Samuel Becketten \"Fin de partie\" (1995, \"Partida-amaiera\"), Eug\u00e8ne Ionescoren \"Le roi se meurt\" (2004, \"Erregea hilzorian\") eta Moli\u00e8reren \"Le Malade imaginaire\" (2008, \"Ustezko gaixoa\"). Zenbait telesailetan ere parte hartu du, hala nola \"Les Cinq Derni\u00e8res Minutes\" eta \"Maigret\" telesailetan."}
{"id": "273424", "revid": "56334", "url": "https://eu.wikipedia.org/wiki?curid=273424", "title": "Luis Mar\u00eda de Iturri y Sojo", "text": ""}
{"id": "273425", "revid": "46380", "url": "https://eu.wikipedia.org/wiki?curid=273425", "title": "Manuel Mur", "text": "Manuel Mur Oti (Vigo, Galizia, 1908ko urriaren 25a - 2003ko abuztuaren 5a) galiziar zinema-zuzendaria eta idazlea izan zen.\nBiografia.\n1921ean Kubara joan zen eta han zuzenbide-ikasketak egin zituen eta hainbat kultura-aldizkaritan parte hartu zuen. Zinemarako bidea hartuta, gidoiak idazteari ekin zion. Gerra Zibila amaitu zenean Espainiara itzultzea erabaki zuen.\n1949an egin zuen lehen film luzea, \"Un hombre va por el camino\" (\"Gizon bat bidean doa\"). Film horrek espezialisten oso kritika onak izan zituen, baina ikusleen aldetik porrota handia izan zen. 1951n \"Cielo negro\" (\"Zeru beltza\") egin zuen, Murren zinemarako lanaren goreneko maila. 1953an Celta Films produktora sortu zuen eta etxe harekin gero eta film barrokoagoak eta eroagoak egiten hasi zen, hala nola \"Condenados \"(1953). Baina lan haiek ez zuten arrakasta izan eta lan komertzialagoak egin behar izan zituen, \"Una chica de Chicago \"(1958, \"Chicagoko neska bat\") edo \"Pescando millones \"(1960, \"Milioiak hartzen\"). Hala eta guztiz ere, ez zuen ikusleak erakartzerik lortu.\n1963an telesail bat egin zuen, \"La otra cara del espejo, \"eta hala hasi zen telebistarako egokitzapenak egiten, hala nola, \"Ca\u00f1as y barro (Kanabera eta lokatza) \"eta \"La barraca.\""}
{"id": "273426", "revid": "58701", "url": "https://eu.wikipedia.org/wiki?curid=273426", "title": "James Rosenquist", "text": "James Rosenquist (Grand Forks, Ipar Dakota, Ameriketako Estatu Batuak, 1933ko azaroaren 29a - New York, 2017ko martxoaren 31) margolaria izan zen.\nBizitza.\n1948an, Minneapolisko Arte Eskolan ikasi zuen beka batekin, eta, ondoren, hango unibertsitatean sartu zen, pintura-ikasketak egitera. 1955ean, New Yorka joan zen, eta Art Students Leaguen sartu zen. Han ezagutu zituen Robert Indiana, Jasper Johns eta Robert Raushenberg, artelanak osatzeko berak bezala eguneroko bizitzatik hartutako objektuak eta gaiak erabiltzen zituzten artistak. Harrezkero, zenbait enpresarentzat lan egin du, artista komertzial gisa. Bakarkako lehen erakusketa Green Galleryn egin zuen, New Yorken, 1962an, eta, 1965az gero, Leo Castelli Galleryrentzat lan egin zuen.\n1960ko hamarraldiaren inguruan, neurri handiko irudiak egin zituen, bizimodu modernoaren hutsaltasuna agerian uzten duten sinboloak erabili zituen, eta pop art joerako gaiak landu zituen nagusiki (\"I Love you with my Ford\", 1961). 1970eko hamarraldian, obra grafikoak egiten hasi zen, eta munduaren ikuspegi surrealista eskaintzen duten irudi erraldoiak egiten jarraitu zuen. \"Four New Clear Women\" lanean, Estatu Batuetako kulturari buruzko bere iritzia azaldu zuen."}
{"id": "273427", "revid": "336", "url": "https://eu.wikipedia.org/wiki?curid=273427", "title": "Karel \u010capek", "text": "Karel \u010capek (Mal\u00e9 Svato\u0148ovice, Austria-Hungariako Inperioa, 1890eko urtarrilaren 9a - Praga, Txekoslovakia, 1938ko abenduaren 25a) eleberrigile eta drama-idazle txekiarra izan zen.\nTxekieraren eraberritzaile nagusia izan zen.\nBiografia.\n1916. urtean eman zituen ezagutzera bere lehen idatziak. Geroago antzerki-lanak (drama utopikoak) eta eleberriak idatzi zituen. Bere obrarik ezagunena \"R.U.R.\" edo \"Rosumovi Univerz\u00e1ln\u00ed Roboti\" drama da (1921). Aipaturiko lanean robota (bortxazko langilea) izena sortu zuen. Harenak dira, halaber, \"Vec Makropolus\" (\"Makropoulos afera\", 1922), \"B\u00edl\u00e1 nemoc\" (\"Izurri zuria\", 1937) eta \"Matka\" (\"Ama\", 1938) dramak eta \"Tovarna na absolutno\" (\"Absolutuaren lantegia\", 1922) eta \"Valka s mloky\" (\"Arrabioen gerra\", 1936). T.G. Txekoslovakiako Masaryk lehendakariarekin egindako elkarrizketa batzuk ere argitaratu zituen 1935ean.\nBere zientzia-fikziozko idazki guztiek gizakiaren hondamendia dakarte gogora. Nazien gorakadaren garaian gorpuztu zen ikuspegi ezkorra dute ezaugarri. Obra horiez gainera, bidaia liburuak idatzi zituen (\"Italiako gutunak,\" 1923; \"Ingalaterrako gutunak,\" 1924) eta\u00a0psikologia arazoak aztertu zituen trilogia batean: \"Hordubal\" (1933), \"Povretron \"(\"Meteoroa\", 1934) eta \"Obycejny zivot\" (\"Ohiko bizitza bat\", 1934)."}
{"id": "273428", "revid": "28807", "url": "https://eu.wikipedia.org/wiki?curid=273428", "title": "Karel Capek", "text": ""}
{"id": "273430", "revid": "96586", "url": "https://eu.wikipedia.org/wiki?curid=273430", "title": "Felice Gimondi", "text": "Felice Gimondi (Sedrina, 1942ko irailaren 29a Giardini-Naxos, 2019ko abuztuaren 16a) italiar txirrindularia izan zen.\nEddy Merckxen arerio nagusia izan zen 1960ko hamarraldian, eta, Italiako txirrindularirik onenetakoa izan den arren, Merckxen itzalean jardun zuen ibilbide profesional guztian. 1964an Etorkizuneko Itzulia irabazi ondoren egin zuen debuta txirrindulari profesionalen mailan, 1965ean, eta Frantziako Itzulia irabazi zuen urte hartan bertan. 1965etik 1978ra iraun zuen txirrindularitza profesionalean, eta 135 garaipen handi lortu zituen bitarte horretan. 1973an, garaipena lortu zuen Merckxen aurrean Munduko Errepideko Iraupen Txapelketan, eta garrantzi handiko garaipenak izan zituen Italiako Giroa (1967, 1969 eta 1976an) eta Espainiako Itzulia (1968an). Era berean, bi aldiz izan zen irabazle Lombardiako Itzulian (1966 eta 1968 urteetan), behin Paris-Roubaix lasterketan (1966), bi Paris-Bruselan (1966 eta 1976 urteetan) eta behin Milan-San Remon (1974). Maldan gorako ibilbideetako txirrindulari bikaina izan zen, eta erlojuaren kontrako probetan ere nabarmendu zen, esprintez gainera. Bere garaiko lasterketa klasikoetako txirrindulari onenetakoa izan zen."}
{"id": "273431", "revid": "116965", "url": "https://eu.wikipedia.org/wiki?curid=273431", "title": "Jo\u00e3o Havelange", "text": "Jean-Marie Faustin Goedefroid de Havelange, ezagunagoa Jo\u00e3o Havelange izenagatik (Rio de Janeiro, Brasil, 1916ko maiatzaren 8a - Rio de Janeiro, 2016ko abuztuaren 16a) brasildar kirolari ohia eta kirol-buruzagia izan zen. FIFA erakundearen lehendakari izan da hogeita lau urtez.\nBiografia.\nZuzenbideko ikasketak egin zituen. Kirolari gisa, 1936ko Olinpiar Jokoetan parte hartu zuen, igeriketan, eta 1952koetan, gero, Brasilgo waterpolo-selekzioarekin.\nKirol-buruzagi gisa, lehenengo kargua (1937) Flamengoko waterpolo-selekzioko zuzendaritza izan zen. Gero, Nazioarteko Olinpiar Batzordeko (COI) kide izan zen, eta Brasilgo Futbol Konfederazioko lehendakari. 1974an, FIFAko lehendakari-kargua hartu zuen. Futbola sustraitua ez zegoen herrialdeetara zabaldu zuen bere agintaldian, eta Munduko Txapelketaren nazioarteko oihartzuna handitzea lortu zuen (txapelketaren azken fasea 16 selekziotik 32ra zabaldu zuen). Horretaz gainera, enpresa multinazional askoren atxikimendua lortu zuen.\nHavelangeren aurkariek, bere herrikide Pelek, besteak beste, FIFA nagusikeriaz gidatzeaz akusatu zuten. Bere agintaldiaren bukaeran, tirabira gogorrak izan zituen Europako Futbol Elkartearekin, eta Afrikako eta Asiako futbol elkarteen babesari esker eutsi zion karguari."}
{"id": "273432", "revid": "512", "url": "https://eu.wikipedia.org/wiki?curid=273432", "title": "Jose Zabala Arana", "text": "Jose Zabala Arana (Nabarniz, 1894 - San Vicente de la Barquera inguruan, Kantabria, 1936) bizkaitar idazlea izan zen.\nBiografia.\nAma Birjinaren Bihotzeko Seme Misiolarien kongregazioan sartu zen oso gazte zela. Donostian egon zen hamaika urtez, eta beste hiruz Valladoliden. 1934an, San Vicente de la Barquerako (Kantabria) ikastetxeko nagusi izendatu zuten. Espainiako Gerra Zibila piztu zelarik, Bilbora alde egin zuen, bizitza arriskuan zuelako. Hala ere, bere kideak bakarrik utzi nahi ez, eta atzera, Kantabriara itzultzeko trenera igo, eta bidean desagertu zen. Ez zen berriz agertu.\nEuskal adizkerari eta euskarari buruzko lan bereziak argitaratu zituen \"Euskera\", \"RIEV\", \"Euzkerea\" eta \"Ekin\" agerkarietan. Obra nagusiak: \"La conjugaci\u00f3n en el Euskera Bizkaino\" (1919), \"Edesti Deuna. Ume ikaslariyentzat\" (1921), \"Euzko lutelesti txikia\" (1922), \"Daneurtiztia\" (1922), \"Zenbakiztiya\" (1922), \"Aste Gurena euzkeraz ta lateraz\" (1924), \"Euzkerazko Zenbakera\" (1928), \"Gram\u00e1tica Vasca\" (1930) eta \"Josutxo. Umientzako otoi-idazti\u00f1ua\" (1931). Aita Clareten deboziozko liburua euskaratu zuen, 1935ean: \"Donokirako bide zuzena\". Zabala Aranaren hizkera neologismoz betea da, irakurgaitz bihurtzeraino betea ere."}
{"id": "273434", "revid": "336", "url": "https://eu.wikipedia.org/wiki?curid=273434", "title": "Andr\u00e9 Bruy\u00e8re", "text": "Andr\u00e9 Bruy\u00e8re \u2014jaiotza-izena: Andr\u00e9 Bloch\u2014 (Orl\u00e9ans, Frantzia, 1912ko apirilaren 17a - Paris, 1998ko apirilaren 12a) arkitektoa izan zen.\nBizitza.\nArkitekturako eskola berezian izan zen ikasle. \"Bruy\u00e8re\" ezizena klandestinitatean hartu zuen. Frantziak nazien okupaziotik askatasuna lortu ondoren, Frantziako Erresistentziarekin edo deportazioarekin lotura zuten erakundeetan lan egin zuen. Gerra-garaiko biktimen monumentu nazionalaren proiektua egin zuen (1946), Mathausen kontzentrazio esparruaren frantses monumentua (1950) eta Fleury-M\u00e9rogisen deportatuen erresistentziako kideen Federazio nazionalaren zentroa (1948).\nAndr\u00e9 Bruy\u00e8rek \"Architecture d\u00b4aujourd\u00b4hui\" aldizkariaren bigarren alea (\"Premiazko soluzioak\" gaiaren ingurukoa) zuzendu zuen eta aldizkari horretako erredakzio batzordeko kide izan zen 1975. urtera arte. Dekoratzaile gisa altzariak sortu zituen, apartamentuak eta dendak antolatu eta laurogei banketxetik gora apaindu zituen BNPrako. Hainbat etxebizitza pribatu eraiki zuen, Maussannen batez ere. Sausset-les-Pinsen (1967) etxebizitza sail bat eraiki zuen, Quib\u00e9roneko talasoterapia zentroa, Saint-Cyreko zientzia-fakultatea (1968), etab. Arrautza-itxurako etxe orratz baten proiektua proposatu zuen Beaubourg lehiaketan (1971)."}
{"id": "273435", "revid": "336", "url": "https://eu.wikipedia.org/wiki?curid=273435", "title": "Harry Callahan", "text": "Harry Morey Callahan (Detroit, Michigan, - Atlanta, ) estatubatuar argazkilaria izan zen. Aita eta ama nekazariak zituen, eta berak ingeniaritza-ikasketak egin zituen Detroiteko Chrysler etxean. 1936an Eleanorrekin ezkondu zen; emazteak garrantzizko lekua izan zuen Callahanen obraren barruan. 1938. urtetik aurrera amateur moduan hasi zen argazkiak ateratzen. Ansel Adamsen hitzaldi batek, bestalde, horrenbesteko eragina izan zuen harengan, ezen erabaki baitzuen argazkilaritzari ekitea buru-belarri. Une horretatik aurrera bere bizitza sormenari eta irakaskuntzari eskaini zion, Chicagon lehenbizi eta Providencen ondoren. Bere lanetan hiriko ikuspegiak, paisaia abstraktuak eta barrualdeak, Eleanor emaztea biluzik zela, erakusten zituen. Lasaitasun bera atzematen da bere biluzietan eta bere paisaietan. Belarrekin ikur abstraktuak erakusten zituen, eta biluzia lerro bakar batera mugatzen zen. Geroago, 1977an, kolorea erabiltzen hasi zen eta hura izan zen berrikuntza nagusia. Bakarkako lehenengo erakusketa 1946an egin zuen. Horrez gainera, New Yorkeko Arte Modernoko Museoan (1976) eta Veneziako Bi Urtekoan (1978) egin zituen erakusketak."}
{"id": "273436", "revid": "336", "url": "https://eu.wikipedia.org/wiki?curid=273436", "title": "Mark Di Suvero", "text": "Mark Di Suvero (Shangai, 1933ko irailaren 18a) estatubatuar eskultorea da.\nGurasoak italiarrak ditu. Txinan jaio zen, baina Estatu Batuetan eta Europako hainbat herrialdetan bizi eta lan egin du. Eskultura izugarri handiak egiten ditu. Hasieran, zura eta brontzea landu zituen. New Yorkeko Green Galeryn erakutsi zuen, 1960an, zurez, kateez eta sokaz egindako eskultura-multzo bat: \"Hankchampion\", Manhattanen suntsitutako hainbat eraikuntzatatik berreskuratutako materialak erabilita; New Yorkeko Whitney Museum of American Arten dago gaur. Ondoren, altzairuzko zati handiak lantzen hasi zen, aire zabalean, prentsa nahiz garabien laguntzaz. 1967an, altzairu margotuzko lehen eskultura egin zuen: \"Are Years What? (for Marianne Moore)\" [bilduma pribatua, New York]. Obra hori \"What are Years\" izeneko poemaren idazle Marianne Moore desagertuaren omenez dago egina. 1966an, \"Bakearen dorrea\" egin zuen, amerikarrek Vietnamen izandako parte-hartzea salatzeko. 1975ean, New Yorkeko Socrates Sculpture Park fundazioa sortu zuen. Beste lan batzuk: \"Nire aita, nire aita\" (1985, New York), \"Eguneko izarra\" (1985-1990, Paris) eta \"Galileo\" (1994-1997, Berlin)."}
{"id": "273437", "revid": "336", "url": "https://eu.wikipedia.org/wiki?curid=273437", "title": "Chumy Ch\u00famez", "text": "Jos\u00e9 Mar\u00eda Gonz\u00e1lez Castrillo (Donostia, Gipuzkoa, 1927ko maiatzaren 8a - Madril, Espainia, 2003ko apirilaren 10a), Chumy Ch\u00famez ezizenagatik ezagunagoa zena, gipuzkoar marrazkilari eta idazlea izan zen.\nHainbat aldizkari eta egunkaritan argitara eman zituen umorezko marrazkiei zor die ospea, batez ere umore beltzekoei, baina bere ibilbide artistikoan beste hainbat alor landu zituen. Donostian zeukan funtzionario lana utzi eta Madrila joatea erabaki zuenean, hain zuzen, margolari izatea zuen asmoa, nahiz eta alor horretan ez zuen umorezko marrazkigintzarekin izandako arrakastarik.\nAldizkari askotan lan egin zuen: \"Codorniz\", \"Madrid\", \"Triunfo\", \"Hermano Lobo\", \"El Diario Vasco\". 1999an Chumy Ch\u00famezen lanaren ikuspegi zabala eskaintzen zuen erakusketa eratu zen Donostiako San Telmo Museoan. Lehenago Madrilgo Conde Duque Zentroan egondako erakusketa hark bere alde ezezagunenak utzi zituen agerian, umoreari lotuak ez daudenak, alegia.\nLiburu ugari ere eman zituen argitara, besteak beste \"Yo fui feliz en la guerra\" (1986), \"Ayer casi me muero\" (1988), \"Lo mejor de Chumy Ch\u00famez\" (1992), \"La enfermedad desde el enfermo\" (1992), \"Una biograf\u00eda\" (1994), \"Hacerse un hombre\" (1996) eta \"Moderna cartilla de urbanidad \"(1999).\nGibeleko minbiziak jota hil zen Madrilen 75 urterekin."}
{"id": "273438", "revid": "56334", "url": "https://eu.wikipedia.org/wiki?curid=273438", "title": "Tjalling Koopmans", "text": "Tjalling Koopmans (Graveland, Herbehereak, 1910eko abuztuaren 28a - New Haven, Connecticut, 1985eko otsailaren 26a) estatubatuar ekonomista izan zen, sortzez holandarra.\n1975ean Ekonomiako Nobel Saria jaso zuen, Leonid Kantorovitx errusiarrarekin batera, ekonomia-baliabideak banatzeko eta erabiltzeko moduaz egindako lanarengatik. Koopmansek metodo bat azaldu zuen baliabideak ahalik eta kosturik txikiena sortuz erabiltzeko. Hori egiteko, materialak lortzeko eta garraiatzeko kostuaren eta produktuaren azken prezioaren arteko kostua lotzen zituen ekuazioak asmatu zituen. Koopamnsek matematika eta fisika ikasketak egin zituen Utrechteko eta Leideneko unibertsitateetan. 1940an Estatu Batuetan jarri zen bizitzen, eta British Merchant Shipping Missionentzat lan egin zuen. Eskolak eman zituen Chicagoko Unibertsitatean (1944), eta bi urte geroago Estatu Batuetako herritartasuna lortu zuen. 1955ean ekonomia-eskolak ematen hasi zen Yale Unibertsitatean. Bi urte geroago \"Three Essays on the State of Economic Science\" (\"Ekonomia zientziaren egoerari buruzko hiru saiakera\") liburua argitaratu zuen. 1961etik 1967ra ekonomia-gaien ikerkuntzarako Cowles Fundazioko zuzendari izan zen, Yalen."}
{"id": "273439", "revid": "28807", "url": "https://eu.wikipedia.org/wiki?curid=273439", "title": "Tjaling Charles Koopmans", "text": ""}
{"id": "273441", "revid": "28807", "url": "https://eu.wikipedia.org/wiki?curid=273441", "title": "Esteban Bilbao Egu\u00eda", "text": ""}
{"id": "273442", "revid": "119347", "url": "https://eu.wikipedia.org/wiki?curid=273442", "title": "Joan Eskoto Erigena", "text": "Joan Eskoto Erigena (Irlanda, 810 inguruan - Paris, 877) filosofoa eta teologoa izan zen.\nBizitza.\n845 inguruan Frantziako Karlos II.a Burusoilaren gortean izan zen gramatika- eta dialektika-irakasle. Gottschalk fraideak piztu zuen predestinazioari buruzko eztabaidan parte hartu zuen, eta gai horri buruzko lan bat idatzi zuen 851. urtean (\"De predestinatione\"). Predestinazioaz eta eukaristiaz zituen ideiak behin baino gehiagotan gaitzetsi zituen Erromatar Eliza Katolikoak (Erigenaren iritziz, Jainkoak onerako besterik ezin erabil dezake predestinazioa, txarra ezin baitu aldez aurretik ikusi ez erabaki).\n855ean, Pseudo-Dionisio Areopagokoa greziarraren obrak latineratu zituen. \"De divisione natura\" bere obra ezagunena 862tik 866ra idatzi zuen. Ideia neoplatonikoen eta kristautasunaren arteko uztarria eratzen saiatu zen liburu horretan, eta, Jainkoa izadiarekin bat jotzen zuelarik, dotrina panteisten zabaltzailetzat jo zuten kristau dogmatikoek. Karlos \"Burusoila\" erregea hil zenean (877), Ingalaterrara jo zuen, eta Mamesburyko eskolako zuzendari izan zen. Handik gutxira hil zuten bere ikasleek. Eskoto Erigenaren obrek eragin handia izan zuten Erdi Aroan."}
{"id": "273443", "revid": "28807", "url": "https://eu.wikipedia.org/wiki?curid=273443", "title": "Joan Eskoto Eriugena", "text": ""}
{"id": "273444", "revid": "2048", "url": "https://eu.wikipedia.org/wiki?curid=273444", "title": "Claudio Ant\u00f3n Luzuriaga", "text": "Claudio Ant\u00f3n Luzuriaga (Soto en Cameros, Soriako probintzia, gaur egun Errioxa, 1792ko urriaren 30a - Miarritze, 1874ko ekainaren 23a) Errioxako legegizon eta politikaria izan zen. Aita Francisco Javier Ant\u00f3n Lasanta errioxarra zuen; ama, berriz, Maria Manuela Luzuriaga Cabriada, izatez Arabako Aguraingoa, leinuaren jatorria zehazki Narbaxakoa bazen ere. Amaren aldeko amona berriz Errioxako Calahorrakoa zen. 13 urte zituela apaiz-ikasketak hasi zituen, baina 1808an haiek utzi eta zuzenbidea ikasi zuen.\n1821ean, Donostiako epaile izendatu zuten, eta 1823an Gipuzkoa utzi behar izan zuen, San Luisen Ehun Mila Semeen etorrera zela eta. Urte batzuk geroago, Donostiara itzuli zen, eta Donostiako Merkataritza Batzordeko idazkari egin zuten, eta Donostiako Sociedad Patri\u00f3ticako kidea zen. Handik aurrera bereziki saiatu zen aduanak kostara eta Bidasora eramaten, eta kritika handiak jaso zituen foruzaleen artean; Donostiako hiriaren eta Gipuzkoako herrialdearen arteko tirabirak guztiz areagotu ziren.\nLiberalak Lehen Karlistadan nagusitu ondoren hasi zen Luzuriagaren politika-karrera: Bartzelonako Auzitegi Nagusiko lehendakari eta Elisabet II.aren idazkari, 1840ean; Justiziako ministro, 1843an; senatari, 1845ean; Auzitegi Goreneko lehendakari, 1854an; Justiziako ministro 1856an eta garrantzi handiko beste kargu asko bete zituen, 1868 arte. Dirutza handi baten jabea zen, eta bi fundizio-lantegi antolatu zituen, Arabako Araian eta Gipuzkoako Lasarten.\nJuan Ignazio Iztuetak Elias Legarda Donostiako jauntxoaren aurka idatzitako poesian, Collado eta Donostiako beste zenbait oligarken artean, Luzuriaga ere aipatu zuen (\"Una docena de banderillas de fuego al compadre Legarda\"). Espainiako Alderdi Progresistako kide izan zen."}
{"id": "273445", "revid": "28807", "url": "https://eu.wikipedia.org/wiki?curid=273445", "title": "Claudio Ant\u00f3n de Luzuriaga", "text": ""}
{"id": "273447", "revid": "512", "url": "https://eu.wikipedia.org/wiki?curid=273447", "title": "Jaime Paz Zamora", "text": "Jaime Paz Zamora (Cochabamba, Bolivia, 1939ko apirilaren 15a) boliviar politikaria da.\nBiografia.\nErrepublikako lehendakari izan zen 1989tik 1993ra. Filosofia eta Politika Zientzietako ikasketak egin zituen. Boliviako lehendakariordetzarako hautagai izan zen 1980an \"Movimiento de la Izquierda Revolucionaria\" (MIR) alderdi sozialdemokrataren buruzagi gisa, Hern\u00e1n Siles Zuazo lehendakari zela. \"Uni\u00f3n Democr\u00e1tica Popular\" (UDP) koalizioaren laguntza izan zuen MIRek, hain justu, komunistek eta bere osaba V\u00edctor Paz Estenssoro eta Silesek sortutako \"Movimiento Nacionalista Revolucionario\" (MNR) alderdiak osatzen zuten koalizioaren laguntza. Irabazle atera zen arren, estatu-kolpe batek gobernua eskuratzea eragotzi zion 1982ra arte. Koalizio horrek berak Paz Estenssorori eman zion agintea 1985ean. 1989an, \"Alianza Democr\u00e1tica Nacionalista\" (ADN) alderdiarekin ituna egin ondoren, Boliviako lehendakaritza lortu zuen. 1997an, agintaldia bukatu eta lau urtera, berriro aurkeztu zen lehendakaritzarako hauteskundeetara, baina ADNko buru Hugo Banzerrek garaitu zuen."}
{"id": "273448", "revid": "336", "url": "https://eu.wikipedia.org/wiki?curid=273448", "title": "Konstantin Konstantinovitx Rokossovski", "text": ""}
{"id": "273449", "revid": "96586", "url": "https://eu.wikipedia.org/wiki?curid=273449", "title": "Roger Lemelin", "text": "Roger Lemelin (Quebec Hiria, 1919ko apirilaren 7a - \"ibidem\", 1992ko martxoaren 16a) kanadar nobelagilea izan zen. Frantsesez idazten zuten idazleen taldekoa, batez ere fikziozko literatura idatzi zuen, eta bere obra eleberriz eta kontakizun laburrez osatua dago.\nBiografia.\n1949an argitaratutako \"Fantaisies sur les p\u00e9ch\u00e9s capitaux\" (\"Bekatu nagusiei buruzko fantasiak\") liburuan bere ipuinetako batzuk bildu zituen. Urte batzuk lehenago eleberri bat ere idatzi zuen, \"Au pied de la pente douce\" (1944, \"Aldapa txikiaren barrenean\"), eta geroztik ez zuen hasitako biderik utzi: \"Les Plouffes\" (1948, \"Plouffetarrak\"); \"Pierre le Magnifique\" (1952, \"Pierre Bikaina\") edota \"Le crime d\u00b4Ovide Plouffe\" (1982, \"Ovide Ploufferen krimena\"). Kontakizun hauek Qu\u00e9beceko auzo ezagunenetan gauzatzen dira, eta Kanadako bizitzaren azalpen errealista eta garratzak egiten dituzte.\nLemelinen herrikideak bere eleberrietako pertsonaiak, oinarri-oinarrizko psikologia dutenak baina, aldi berean, bizitasunez beterik eta ideologia politiko baten eraginez zipriztindurik agertzen direnak. Lemelinek bat egiten du bere pertsonaiekin ingelesaren aurkako nazionalismoari atxiki eta bidegabeko klase desberdintasuna adierazterakoan."}
{"id": "273450", "revid": "56334", "url": "https://eu.wikipedia.org/wiki?curid=273450", "title": "Robert McCartney", "text": "Robert McCartney (Belfast, ) britainiar abokatu eta politikaria da. Britainia Handiko Alderdi Unionistako buruzagi nagusia izan zen. Zuzenbide-ikasketak egin zituen, bizi zen hirian bertan, Belfasten. Karrera politikoa 1970eko hamarraldian hasi zuen, baina 1980ko hamarraldira arte ez zen nabarmendu, Hiritartasun Berdintasunaren Aldeko Kanpainaren buru izan ondoren, batez ere. Dena dela, 1996an iritsi zen karreraren gailurrera, Britainia Handiko Alderdi Unionistako buruzagi nagusi hautatu baitzuten. Alderdi horrek bi helburu nagusi zituen: batetik, Irlandaren eta Britainia Handiaren arteko legeria-osotasuna lortzea; bestetik, Ipar Irlandak eta Britainia Handiko gainerako estatuek elkarren arteko harremanak estutzea. Mc Cartneyk, Ipar Irlandako unionista protestanteen interesen ordezkari konbentzituak, boikota egin zion bake-prozesuari, Sinn Fein alderdia negoziazio-mahaira eseri zen unean eta IRA erakunde armatuak su-etena deitu ondoren, zalantza handiak baitzituzten IRAren beso politikoak bere gain har zezakeen konpromiso-mailaz. Dena dela, negoziazio-prozesuaren azken fasean, eragozpen gutxiago jarri zituzten."}
{"id": "273451", "revid": "59723", "url": "https://eu.wikipedia.org/wiki?curid=273451", "title": "Parnasianismo", "text": "Parnasianismoa XIX. mendeko bigarren erdialdeko frantses poesia-mugimendua izan zen, erromantikoen lirismoari aurka egiteko sortua, eta poesia inpertsonala eta forma landua proposatzen zuena.\n1836an Th\u00e9ophile Gautierrek \"Mademoiselle de Maupin\" liburuaren hitzaurrean \u00abartea arteagatik\u00bb teoria aurkeztu zuen. Artea erabilgarria izan ez zedin nahi zuten zenbait poeta inguruan elkartu zitzaizkion. Leconte de Lisle (\"Po\u00e8mes antiques\", 1853) aitzindari nagusia izan zen.\nHasieran, garai hartako gizarte-gaiak erabili zituzten, eta geroago mitologiakoak, epikoak, antzinako herrietakoak, Indiakoak eta Greziakoak, etab. Mugimenduaren izena zenbait kidek idatzi zuten \"Le Parnasse Contemporain\" (1886, 1871, 1876), hiru alez osatutako poesia-bildumatik eratorria da. \"Le Parnasse\"ren hirugarren alea argitaratu zenerako taldea banatzen hasia zen. Gautier, Baudelaire, Banville, Leconte de Lisle, Glatigny, Sully Prudhomme, Heredia, Copp\u00e9e, Mallarm\u00e9, Verlaine izan ziren parnasianismoaren jarraitzaile ezagunenak.\nEuropan eragin nabaria izan zuen, batez ere Espainiako eta Portugalgo modernisten artean eta \"Jeune Belgique\" mugimenduan.\nHistoria.\nParnasianismo hitza grezieratik dator: Parnaso mendia zen Musak, Apoloren alabak, bizi ziren mendia. Estetika berri hau Th\u00e9ophile Gautierren \"\u00c9maux et Cam\u00e9es\" (1852) Leconte de Lisleren \"Po\u00e8mes antiques\" (1852) liburuetan iragarri zen. Mugimendua sortzeko eta indartzeko ere aldizkari hauek garrantzi handia izan zuten:"}
{"id": "273452", "revid": "28807", "url": "https://eu.wikipedia.org/wiki?curid=273452", "title": "Parnasianismoa", "text": ""}
{"id": "273454", "revid": "11782", "url": "https://eu.wikipedia.org/wiki?curid=273454", "title": "John Zabalo", "text": ""}
{"id": "273455", "revid": "90799", "url": "https://eu.wikipedia.org/wiki?curid=273455", "title": "Giovanni Bellini", "text": "Giovanni Bellini (Venezia, 1433 inguruan - Venezia, 1516ko azaroaren 26a), izengoitia Giambellino, italiar margolaria izan zen, Pizkunde garaikoa. XV. mendeko Veneziako margolari nagusia izan zen, eta Giorgioneren zein Tizianoren maisua. Durerok, 1505 inguruan, garai hartako margolaririk bikainenentzat jo zuen.\nBiografia.\nGiovanni Bellini bere garaikideek margolari handi gisa estimatzen zuten arren, bere bizitza nahiko gutxi dokumentatuta dago; datu fidagarrien eskasia dela eta, garrantzi handiko bere lan askok ez dute behin betiko enkoadraketarik.\nJatorria.\nGiovanni Bellini Venezian jaio zen; bere jaiotzaren data zehatza ez den arren, Jacopo Bellini veneziar artista finkatu baten semea zen. Giorgio Vasarik dio: 1516an, laurogeita hamar urte zituela, hil zela, eta, horregatik, 1426an jaio zela uste da. Ezagutzen ez zituen artistekin, akats horiek ohikoak omen ziren Florentziako historialariarengan, baina Belliniren amaren, Anna Rinversi markaktarraren, testamentuan, 1429an, bere lehen erditzearen harira egindako dokumentu batek ukatu egiten du. Ez da ziurra familiako seme nagusia zenik; garaiko iturriek beti hitz egin dute Giovanni baino zaharragoa zen Gentilez, eta bere arreba Nicolosia ere (gero Andrea Mantegnarekin ezkondu zena) zaharragoa izan daiteke, edo laugarren anaia bat, Niccol\u00f2, Meyer Zu Capellenek 1985. urtean soilik aurkitua. Beraz, Giovanniren jaioteguna ez zen hogeiko hamarkadakoa izango, baizik, gutxienez, 1432 - 1433 ingurukoa, beranduagokoa ez bada.\nOndoren, bere legitimitatearen auzia dago. Normalki, seme naturaltzat hartzen da aitarengandik ezkontzaz kanpoko beste emakume batetik jaiotakoa, edo Annarekin baino lehenagoko ezkontza batetik; Anna Rinversik, 1471ko azaroko testamentu-dokumentuan oinarrituta, dagoeneko Jacoporen alarguna, erabakitzen du bere ondasunak Niccol\u00f2, Gentile eta Nicolosiarentzat izango direla. Giovanni aipatzen ez duenez, Fiocco-k (1909) uste zuen horrek frogatzen zuela bere ama beste bat zela. Tesi hori ez dago inongo frogetan oinarriturik, eta horren inguruko ondorengo kritikak zuhurra izan dira.\nBizitza eta lanak.\nJacopo Bellini veneziar artistaren semea zen. Haren eta Andrea Mantegnaren eraginpean hasi zen lanean. Piero della Francescaren eta Antonello da Messinaren margolanak ezagutzea erabakigarria izan zen haren lanaren bilakabidean, gero eta pintura argitsuagora jo baitzuen.\n1479tik aurrera Veneziako margolari ofiziala izan zen. Ingurunea eta irudiak bat egiten lehena izan zen. Haren Andre Mariak zerukoak eta mundu honetakoak dira aldi berean. Batzuk Venezian bertan daude: \"Andre Maria santuz inguraturik;\" \"Andre Maria tronuan\", \"Haurra lokarturik duela,\" \"Andre Maria, Haurra eta santuak\".\n\"San Frantzisko estasian\" (1480 aldean, Frick bilduma, New York) Belliniren margokeraren adierazgarria da. Santua oso txikia ikusten da eta, hala ere, edertasunaren aurrean ageri duen lilura mistikoa hain da handia, non erabat erakartzen duen ikuslea. Belliniren inguruak ez dira Mantegnarenak bezain nabarmenak; koloreak bigunagoak dira, eta indartsuagoa argia. Aldi berean, flandriar maisu handien ardura bera du Bellinik izadiko xehetasunetan. Flandriarrek ez bezala ordea, badaki begiralearen eta paisaiaren arteko proportzio espaziala definitzen: lehen planoko harkaitzak sendoak dira, perspektibaren lege egoki bati jarraituz.\nVeneziako hiriko margolari nagusia zenez gero, erretaula handi asko egin zuen. Horietan aipagarriena azkena da, \"Pala di San Zaccaria\" (1505, San Zaccaria eliza, Venezia). Ezaugarri nabarmenena, florentziar aurrekarien ondoan, konposizioaren zabaltasuna ez ezik, margolanari darion meditaziozko giroa da, baretasun zoragarria: elkarrekin hizketan aritu ordez, badirudi pertsonaiek barne harreman bat dutela, keinuen erretorika oro alde batera utzita. Kontraste gogor oro ezabaturik, oharkabean nahasten dira, ia, argiak eta ilunak, eta aberastasun eta sakontasun berria dute koloreek. Horretan, ondo uztartzen baititu Masaccioren florentziar handitasuna eta Jan van Eycken iparraldeko barrukotasun poetikoa, XV. mendeko margolari nagusien oinordeko gertatzen da Bellini.\nBeste zenbait lan nagusi hauek dira: \"Jesukristo bedeinkazioa ematen\" (1460 aldean, Louvre, Paris), \"Andre Maria eta Haurra lau santuz inguraturik\" (1490-1500, Louvre, Paris), \"Baratzeko otoitza\" (1459-1465, National Gallery, Londres); \"Jesukristoren itxuraldatzea\" (1480 aldean, Museo di Capodimonte, Napoli), \"Pietatea\" (1465, Pinacoteca di Brera, Milan), \"Allegoria sacra\" (1490-1500, Uffizi Galeria, Florentzia) eta \"Jainkoen oturuntza\" (1514, Washingtongo Arte Galeria Nazionala), gai profanoz margotu zituen koadro bakanetako bat . Halaber erretratu anitz egin zuen. \"Leonardo Loredan Duxa\" (National Gallery, Londres) da ospetsuenetariko bat.\nObra ezagunenak.\nOso obra zabala utzi zuen Bellinik. Hona hemen ezagunetariko batzuk:"}
{"id": "273456", "revid": "28807", "url": "https://eu.wikipedia.org/wiki?curid=273456", "title": "Giambellino", "text": ""}
{"id": "273457", "revid": "512", "url": "https://eu.wikipedia.org/wiki?curid=273457", "title": "Mongo Beti", "text": "Mongo Beti (Mbalmayo, Kamerun, 1932ko ekainaren 30a - Douala, Kamerun, 2001eko urriaren 8a) frantsesez idatzi zuen idazle kamerundarra izan zen.\nBiografia.\nLetra Klasikoetako irakasle izan zen Erruanen. Lehenengo eleberria 1954an idatzi zuen, \"Ville cruelle\" (\"Bizitza krudela\"), Eza Boto ezizenarekin. Ondoren idatzi zituen \"Le Pauvre Christ de Bomba\" (1956, \"Bombako Kristo gaixoa\") eta \"Mission termin\u00e9e\" (1957, \"Eginkizun amaitua\"). Lan horietan, kolonizazioaren gehiegikeriak salatu zituen. \"La Ruine presque cocasse d'un polichinelle\" (1979, \"Politxinela baten hondamendi ia barregarria\") satiraren ondoren, \"Les Deux M\u00e8res de Guillaume Isma\u00ebl Dzewatama\" (1983, \"Guillaume Isma\u00ebl Dzewatamaren bi amak\") lanarekin nabarmen utzi zuen kultura frantsesaren eta afrikarraren artean bizi den afrikarraren drama. \"La Revanche de Guillaume Isma\u00ebl Dzewatama\" (1984, \"Guillaume Isma\u00ebl Dzewatamaren mendekua\") lanean, Afrikako arazo politikoak aztertzen ditu. Arazo horiek, bestalde, bi saiakera-lanen oinarri izan dira: \"Lettre ouverte aux Camerounais\" (1986, \"Gutun irekia kamerundarrei\") eta \"La France contre l'Afrique, retour au Cameroun\" (1993, \"Frantzia Afrikaren kontra, Kamerunera itzulera\"). Horretaz gainera, \"Dictionnaire de la n\u00e9gritude\" (1989, \"Beltzen hiztegia\"), \"L\u2019Histoire du fou\" (1994, \"Eroaren istorioa\"), \"Trop de soleil tue l\u2019amour\" (1999, \"Gehiegizko beroak hil egiten du maitasuna\") eta \"Africains si vous parliez\" (2005, \"Afrikarrak, hitz egigno bazenute\") lanak argitaratu zituen."}
{"id": "273458", "revid": "512", "url": "https://eu.wikipedia.org/wiki?curid=273458", "title": "Ariel Garc\u00eda Vald\u00e9s", "text": "Ariel Garc\u00eda Vald\u00e9s (Saint-Gaudens, 1946) espainiar antzerki-antzezle eta -zuzendaria da. Oso gazterik hasi zen antzerkigintzan. Karrera gehiena Frantzian egin du, eta Alpeetako Elkarte Dramatiko Nazionalaren zuzendari izan zen, Grenoblen, 1998tik 1990era. Era askotako testuak antzeztu ditu, autore klasikoenak zein abangoardiazkoak, eta baita operak ere. Konpainia bat sortu zuen bere testuak idazteko eta muntatzeko, ezagunenetako bat Frantziako antzerki modernoan. Katalunian lan asko egina da. Ia urtero Bartzelonan izaten zen, hango konpainien lana bertatik bertara ezagutzeko. 1993an, \"Cuarteto\" obraren antzezpena gidatu zuen, Bartzelonako Teatre Lliurerekin elkarlanean, Europar Antzerki Batasunaren II. Jaialdian (Budapesten). Urte hartan bertan, Antzerki Iberoamerrikarraren Jaialdian parte hartu zuen, Andaluziako Antzerki Elkartearekin elkarlanean, \"Bodas de sangre\" obraren gidaritzan. 1996an, Granadako Nazioarteko 46. Musika eta Dantza Jaialdian, \"El retablo de maese Pedro\" obra eta Kixoteren ataletako baten egokitzapen musikala gidatu zituen. Ibilbide artistiko luzea saritzeko, Frantziako Gobernuak Merituaren Ordena Nazionalaren zaldun izendatu zuen."}
{"id": "273459", "revid": "336", "url": "https://eu.wikipedia.org/wiki?curid=273459", "title": "Dionys Mascolo", "text": "Dionys Mascolo (1916ko otsailaren 11 - Paris, 1997ko abuztuaren 20a) frantses idazle eta filosofoa izan zen. Nazien nagusitasunaren kontra borrokatu ziren intelektualen taldeko kidea eta aitzindaria izan zen, Edgar Morin, Maurice Blanchot, Georges Bataille, Maurice Nadeau eta Marguerite Durasekin batera. 1946. urtean Alderdi Komunistako kide egin zen, baina handik hiru urtera utzi zuen alderdiko militantzia. 1953an \"Le Communisme\" liburua argitaratu zuen; liburu horretan komunismoa finkatu beharra azpimarratu zuen, baina, aldi berean, hori ezinezkoa zela aitortu zuen. De Gaulle jeneralaren erregimenaren etsai sutsuenetakoa izan zen, batez ere bere iritzian De Gaullek Frantzia demokratikoa diktadura presidentzialistara eraman zuen estatu kolpea jo zuenez gero. 1960. urtean Aljeriako gerraren kontrako \"121en manifestua\"ren bultzatzailea izan zen; handik denbora gutxira bere gain hartu zuen \"Intsumisioaren Eskubideari buruzko Aitorpena \"idazteko ardura. Ezkerreko sistema politiko-sozialei buruzko gogoeta nabarmentzen da Mascoloren lanetan, \"Autour d'un communisme de pens\u00e9e\" (\"Komunismo teorikoari buruz\"), bere azken obraren izenburuak eta edukiak aditzera ematen duen bezala."}
{"id": "273460", "revid": "512", "url": "https://eu.wikipedia.org/wiki?curid=273460", "title": "Harold Eugene Edgerton", "text": "Harold Eugene Edgerton (Fremont, Nebraska, AEB, 1903ko apirilaren 6a - Cambridge, 1990eko urtarrilaren 4a) estatubatuar ingeniaria izan zen.\nLastertasun handiko argazkia eta kamera estroboskopikoa asmatu zituen.\nBiografia.\nNebraskako Unibertsitatean egin zituen ingeniaritza elektrikoko ikasketak. 1931n ingeniaritzako doktore-mailara iritsi zen Massachusettseko Teknologia Institutuan (MIT).\n1928. urteaz geroztik zentro horretako irakasle izan zen. Argazki-flash mota berri bat asmatu zuen, xenonezkoa, segundo baten milioiren bateko lastertasunaz ireki eta ixten zena. Edgertonen Hodia da gaur egun gehien erabiltzen den flash mota. Flash horren bidez lastertasun handiko argazkiaren inguruko ikerketak egin ahal izan zituen; plater batera erortzen den esne tanta baten edo fruitu bat zeharkatzen duen balaren irudi ospetsuak egin zituen lehena izan zen.\nHorrez gainera, lehenengo estroboskopio elektronikoak egin zituen eta Bigarren Mundu Gerran etsaien gudarosteen mugimenduei argazkiak ateratzea ahalbidetzen zuten argazki-unitateak osatu zituen. Gerraren ondoren, Estatu Batuen saio nuklearren argazkiak egiteko arduraduna izan zen, eta sakontasun handian lan egiten zuten urpeko kamerak egin zituen."}
{"id": "273462", "revid": "512", "url": "https://eu.wikipedia.org/wiki?curid=273462", "title": "Kunihiko Kodaira", "text": " japoniar matematikaria izan zen. Matematika eta fisikako tituluak eskuratu zituen Tokioko Unibertsitatean. Nahiz eta Bigarren Mundu Gerran oztopo asko izan, Kodairak Europako matematikarien (Weyl, Stone, von Neumann, Hodge, Weil, Zariski, etab.) lan berrienak irakurtzeko aukera izan zuen. 1944-49 urteetan irakasle laguntzaile izan zen Tokioko Unibertsitatean. Ordurako haren lana ezaguna zen mundu guztian, eta Princetonera joateko eskaintza jaso zuen Weylen eskutik. Princetongo Ikerketa Aurreratuetako Institutuko kide izan zen, eta Harvard eta Johns Hopkins unibertsitateetan ere aritu zen. 1965ean katedra bat lortu zuen Johns Hopkins Unibertsitatean, eta geroago Standfordekoan. Japoniara itzulita, 1967tik aurrera katedra baten arduradun egon zen Tokioko Unibertsitatean. Kodairak arlo askotan lan egin zuen: Hilbert espazioak, ekuazio diferentzialak, integral harmonikoak, geometria aljebraikoa, etab. Lanik garrantzitsuena Riemann-Rochen teoreman egin zuen. 1954an Fields domina jaso zuen. Bestalde, mundu osoko elkarte askotako kide egin dute, esate baterako Londresko Matematikako Elkartekoa."}
{"id": "273463", "revid": "46380", "url": "https://eu.wikipedia.org/wiki?curid=273463", "title": "Antonio Hern\u00e1ndez Palacios", "text": "Antonio Hern\u00e1ndez Palacios (Madril, 1921eko ekainaren 16a - \"ib.\", 2000ko urtarrilaren 19a) espainiar komikigilea izan zen.\nEspainiako Gerra Zibila hasi baino lehen, litografiak egiten ikasi zuen. Gerra bukatu zenean zinemarako kartelak egiten hasi zen. Tarteka-marteka komikiren bat egin zuen \"Chicos\" aldizkarirako. Asko ibili da Estatu Batuetan, eta bidaia horietako batean bururatu zitzaion Texasen eta hegoaldeko beste estatu batzuetan espainiarrek utzitako arrastoari buruzko komiki bat egitea, Manos Kelly, \"Trinca\" aldizkarirako. Handik gutxira beste komiki sail bat prestatu zuen, Espainiako Erdi Aroko historiako pertsonaia famatuenetako bati buruzkoa: \"El Cid.\" Hori da, dudarik gabe, Espainiako komikigintzako maisulan handienetako bat. 1974an, Jean-Pierre Gourmelen idazle frantsesaren lankidetzaz, \"Mac Coy\" egin zuen, \"western\" giroko komikia, bere karrerako lan ospetsuenetako bat. Espainiako Gerra Zibilaz zuen ikuspegia erakutsi nahiz, 80ko hamarraldian soldadu errepublikano baten gorabeherak kontatu zituen hiru liburutan: \"Eloy\", \"R\u00edo Manzanares\" (\"Manzanares ibaia)\" eta \"Euskadi en llamas\" (\"Euskadi sutan)\". Beste lan batzuk: \"Roncesvalles\" (1981, \"Orreaga\"), \"Les chants de Maldoror\" (1982)."}
{"id": "273464", "revid": "56334", "url": "https://eu.wikipedia.org/wiki?curid=273464", "title": "Roger de Lauria", "text": "Roger de Lauria (; Lauria, Basilicata, 1245eko urtarrilaren 17a - Valentzia, 1305eko urtarrilaren 19a) Aragoiko eta Siziliako erreinuen zerbitzuan lan egin zuen militarra izan zen, jatorriz italiarra. Itsas gudu garrantzitsuak irabazi zituen frantsesen aurka, 1282ko Siziliar bezperen ondoren.\nBizitza.\nRoger de Lauria Kataluniako gortean hezi zuten 1262tik aurrera eta 1283an izendatu zuen Petri III.a Aragoikoak Aragoiko itsas armadako buru, aragoiarrak Siziliaz jabetu ondoren. Frantsesak garaitu zituen Maltan (1283) eta Napoliko badian (1284), eta Katalunian sartu zen Filipe III.aren frantses gudarostea handik itzularazi zuen 1285ean.\n1287an Siziliara jo zuen Jakue II.a, bertako erregearen alde, eta Napoliko erregea menderatu zuen urte hartan. 1291n Jakue Aragoiko errege izendatu zuten, eta Roger de Lauria haren anaia Frederikorekin geratu zen Sizilian, Jakue II.arengandik urrun. 1298an, berriro adiskidetu zen Jakue erregearekin eta Frederiko Siziliako erregearen gudarostea menderatu zuen Orlando eta Ponsako guduetan. 1302an, Caltabellotako bakeak eman zion amaiera bi errege horien arteko gerrari eta Valentziako lurretara erretiratu zen Roger de Lauria."}
{"id": "273465", "revid": "28807", "url": "https://eu.wikipedia.org/wiki?curid=273465", "title": "Roger de Lluria", "text": ""}
{"id": "273467", "revid": "96586", "url": "https://eu.wikipedia.org/wiki?curid=273467", "title": "Ursula K. Le Guin", "text": "Ursula Kroeber Le Guin, Ursula K. Le Guin izenaz ezaguna, ( ahoskatua); (Berkeley, Kalifornia, AEB, 1929ko urriaren 21a - 2018ko urtarrilaren 22a) estatubatuar idazlea izan zen, batez ere fikziozko bere lan espekulatiboengatik eta, bereziki, zientzia-fikziozko literaturako lanengatik, Terramar fikziozko munduan girotutakoak, hala nola, Ekumen zientzia-fizkio sailagatik. Bere lehen lana 1959an argitaratu zuen eta bere ibilbide literarioak ia hirurogei urte iraun zuen, hogei eleberri baino gehiagorekin eta ehun kontakizun labur baino gehiagorekin, poesia, saiakera, literatur kritika, itzulpenak eta haurrentzako liburuez gain.\nTheodora Kroeber idazlearen eta Alfred Kroeber antropologoaren alaba izan zen. Frantsesez maisutza lortu ondoren, doktoretza ikasketak hasi zituen, baina 1953an Charles Le Guin historialariarekin ezkondu ondoren utzi zituen. 1950eko hamarkadaren amaieran hasi zen lanaldi osoan idazten, eta arrakasta komertzial eta kritiko handia lortu zuen \"A Wizard of Earthsea\" (1968), eta \"The Left Hand of Darkness\" (1969) lanekin, Harold Bloom kritikari estatubatuarrak bere maisulan gisa deskribatu zituenak. \"The Left Hand of Darkness\" lanarekin Hugo saria eta eleberririk onenaren Nebula saria lortu zituen, sari biak lortu zituen lehen emakumea.\nAntropologia kulturalak, taoismoak, anarkismoak, feminismoak eta Carl Jungen idatziek eragin handia izan zuten bere obran. Bere istorioetako askok antropologoak edo kultura-behatzaileak erabili zituzten protagonista gisa, eta posible da bere lan batzuetan orekari eta harmoniari buruzko ideia taoistak identifikatzea. Sarritan fikzio espekulatiboaren ohiko klixe batzuk azpiratu zituen, hala nola, Terramarren azal iluneko protagonisten erabilera, eta bere liburu batzuetan ohikoak ez diren baliabide estilistiko edo estrukturalak ere erabili zituen, hala nola \"Always Coming Home\" (1985) lan esperimentala. Gai sozial eta politikoek, hala nola generoak, sexualitateak eta adin nagusitasunak, leku nabarmena hartu zuten bere obran, eta egitura politiko alternatiboak aztertu zituen kontakizun askotan, hala nola \"The Ones Who Walk Away from Omelas\" (1973) parabolan eta eta \"The Dispossessed\" (1974) eleberrian.\nBere lanak eragin handia izan zuen fikzio espekulatiboaren alorrean, eta literatur kritikaren arreta handia jaso du. Sari eta errekonozimendu ugari jaso zituen. Bere sarien artean zortzi Hugo sari, sei Nebula eta hogeita bi Locus daude. 2003an, Estatu Batuetako zientzia-fikziozko eta fantasiazko idazleen elkarteak Maisu Handi gisa ohoratu zuen bigarren emakumea izan zen. Estatu Batuetako Kongresuko Liburutegiak \u00ablegenda bizia\u00bb izendatu zuen 2000. urtean, 2014an Estatu Batuetako Letren Kontribuzio Bereizgarriagatik Domina jaso zuen eta 2017an Arteen eta Letren Estatu Batuetako Akademiako kide izendatu zuten. Idazle askorengan izan zuen eragina, hala nola Salman Rushdie, David Mitchell, Neil Gaiman edo Iain Banksengan. 2018an hil ondoren, John Clute idazle eta kritikariak Le Guin \"ia mende erdiz AEBetako zientzia fikzioaren buru\" izan zela idatzi zuen, eta Michael Chabon idazleak \"bere belaunaldiko idazle estatubatuar garrantzitsuena\" zela esan zuen.\nBiografia.\nIntelektualen familia batean jaio zen. Bere gurasoak Alfred L. Kroeber eta Theodora Kracaw ziren, antropologia eta etnologia alorrean aritu ziren, eta horrek badu bere garrantzia Ursula K. Le Guinen ibilbide literarioaren ezaugarri batzuetan. idazle bokazioa aurkeztu zuen txikitatik, eta etxean izan zuen hainbat mito eta elezaharren ezagutza.\nIkasketak.\nFilologia ikasketak egin zituen, frantziar eta italiar literaturan espezializatuz. Fulbright beka lortu zuen, Frantzian ikasi ahal izateko. Europan ezagutu zuen bere senarra izango zena, Charles Le Guin, Portlandeko unibertsitateko historia irakaslea bihurtuko zena. Senar-emazteak Georgiara (AEB) joan ziren gero bizitzera, eta Ursula frantses irakasle gisa aritu zen Mercer Unibertsitatean.\nLiteraturako ibilbidea.\nOrdurako, idatziak zituen argitaratu gabeko bost eleberri, baina 1964an argitaratu zuen lehen obra, Eskandinaviako Odinen mitoan oinarritutako eleberria: \"Rocannonen mundua\". Liburu hark izan zuen harrera onak bultzaturik, beste eleberri batzuk ere argitaratu zituen: \"Erbeste planeta\" (1966), \"Ilusioen hiria\" (1967), \"Iluntasunaren ezkerreko eskua\" (1969), \"Basoa da munduren hitza\" (1972) eta \"Behartsuak\" (1974).\nFantasiazko kontakizunak ez ezik, haur-literatura ere landu du Ursulak, eta arlo horretako sari nazionala ere irabazi zuen \"Itsaslurreko liburuak\" trilogiako hirugarren liburuarekin: \"Itsasertz urrunena\" (1972). Azken liburuen artean, aipagarriak dira: \"Beti itzultzen da etxera\" (1985), \"Koartzaren begia\" (1991) eta \"Arrain-zopa\" (1992), \"Kontakizuna\" (2000) \"Lavinia\" (2008) eta Terramar saileko kontakizunak.\nZientzia fikzioan, emakumezkoen rola nabarmentzen.\nHainbat sari jaso ditu, eta SFWA Estatu Batuetako Zientzia Fikzio eta Fantasia Idazleen Elkartearen Grand Master titulua eskuratu zuen lehen emakumezkoa izan zen.\nGenero honetan eman zituenean lehen urratsak, oso alor maskulinizatua zen. Adibidez, Alice Bradleyk, Le Guinekin ia batera hasi zen emakume urrietako batek, bere generoa ezkutatu behar izan zuen luzaroan \"James Tiptree jr.\" ezizenaren pean."}
{"id": "273468", "revid": "336", "url": "https://eu.wikipedia.org/wiki?curid=273468", "title": "Darfurko gatazka", "text": "Darfurko gatazka Darfur Sudango mendebaldeko eskualdean gertatu zen, nagusiki 2003 eta 2013 urteen artean, gerora egonkortasuna zalantzazkoa izan den arren. Izatez, giza krisi betean jarraitzen zuen eskualdeak 2023an, non, Munduko Elikagai Programaren arabera, eskualdeko herritarren %65 daude goseak.\nGatazkaren eboluzioa.\nJanjaweed milizia arabiarren eta Abbala leinuetakoen eta fur, zaghawa eta masalit herrien artean sortu zen, batik bat, eta 2003an hasi zen. Orduko presidente eta diktadore Omar al-Bashir janjaweedi uidei lagundu zien armaz eta horniduraz, eta haiekin batera parte hartu zuen hainbat erasotan, nahiz jendaurrean hori gezurtatzen duen. Sudan multietnikoa izan arren, Khartumeko agintea beti oso arabiar azaldu izan da.\nSudango Bigarren Gerra Zibilean ez bezala, ez da musulmanen eta musulman ez direnen arteko gerra, Darfurreko biztanle gehienak musulmanak baitira. Gerra horrek 300.000 mila hildako eragin ditu, eta ia 2.5 milioi lagunek handik ihes egin behar izan dute. Gerrako biktima zuzenez gainera, goseteak ere biktima-kopuru handia eragin du. \n2007ko udan, NBEk Darfurrera 26.000 soldadu bidaltzea erabaki zuen, Afrikako Batasunarekin batera sustaturiko operazioan, eskualdea egonkortu eta herritarren segurtasuna bermatzeko. UNAMID zeritzon misio honi. 2013ko egonkortzearen ondoren, jam jarraitu zuen indar honek, 2020a arte, non erretiratu ziren.\n2008an, Hagako Nazioarteko Zigor Auzitegiak Sudango lehendakari Omar al-Bashir atxilotzea eskatu zuen genozidioagatik eta gizadiaren aurkako krimenengatik, baina bai Sudango gobernuak, bai Arabiar Ligak eta bai Afrikar Batasunak gaitzetsi eskari hori egin zuten. "}
{"id": "273469", "revid": "6327", "url": "https://eu.wikipedia.org/wiki?curid=273469", "title": "Darfurgo gatazka", "text": ""}
{"id": "273470", "revid": "512", "url": "https://eu.wikipedia.org/wiki?curid=273470", "title": "Johann Gottfried Herder", "text": "Johann Gottfried Herder (Mohrungen, Ekialdeko Prusia, gaur egun Varmia-Mazuriako voivoderria, Polonia, 1744ko abuztuaren 25a - Weimar, 1803ko abenduaren 18a) alemaniar filosofo eta idazlea izan zen.\nBizitza.\nK\u00f6nigsbergeko Unibertsitatean ikasi zuen eta Kanten ikaslea izan zen, gero maisuaren ideietatik aldendu bazen ere. Ministro protestante egin zen. Frantziara egindako bidaian entziklopedistak ezagutu zituen (1764). Mintzairaren eta literaturaren inguruko gogoeta eginik, herriaren sena goretsi eta literatura nazional baten premia azaldu zuen. Ideia horiek eragin garbia izan zuten Goetherengan eta \"Sturm und Drang\" mugimenduaren eraketan. \"Volkslieder\" (1778-1779, \u00abEuropako herri kantak\u00bb) bildu, itzuli eta argitaratu zituen.\nFilosofia historiko alemaniarrari hasiera eman zion bere idazlan kritikoetan. Bertan, giza zibilizazio-motak ikertzen ditu, herrietako hizkuntzak eta kulturak, ingurumenaren eta testuinguru historikoaren arabera aztertuta: \"Abhandlung \u00fcber den Ursprung der Sprache\" (1770, \u00abHizkuntzaren jatorriari buruzko tratatua\u00bb); \"Ideen zur Philosophie der Geschichte der Menschheit\" (1784-1791, \u00abGizadiaren historiaren filosofiari buruzko ideiak\u00bb); \"\u00c4lteste Urkunde des Menschengeschlechts\" (1793-1798, \u00abGizadiaren aurrerapenari buruzko gutunak\u00bb)"}
{"id": "273471", "revid": "119347", "url": "https://eu.wikipedia.org/wiki?curid=273471", "title": "Bedrich Smetana", "text": "Bedrich Smetana (, ahoskatua; Litomy\u0161l, 1824ko martxoaren 2a - Praga, 1884ko maiatzaren 12a) musikagile erromantikoa eta pianista izan zen. Txekiar musikaren sortzailetzat hartzen da. Smetanaren musikan herri-ikuspegiak tartekatzen dira bohemiar bizimodu, kantu eta dantzekin.\nBizitza.\nSei urte zituela eman zuen lehen piano-kontzertua. 1848. urtean musika-eskola bat sortu zuen Pragan Liszten laguntzarekin. Hungariar musikagilearen adiskidetasunak eragin handia izan zuen Smetanaren bizitzan. 1856-1861. urteetan G\u00f6teborgeko elkarte filarmonikoaren zuzendari izan zen, eta 1866-1874. urteetan Pragako Herri Antzokiaren orkestrako zuzendari. 1874. urtean erabat gorra geratu zen, eta kargu guztiak utzi zituen.\nLanak.\nLan aipagarriak ditu, besteak beste: operak: \"Brandenburgotarrak Bohemian\" (1866); \"Andregai saldua\" (1866); \"Dalibor \"(1868); \"Bi alargunak\" (1874); \"Musua \"(1876); \"Sekretua\" (1878); \"Libuse\" (1881); \"Deabruaren horma\" (1882); poema sinfonikoak: \"Rikardo III \"(1858); \"Wallensteingo eremua\" (1859); \"Nire aberria\" (1874-1879), sei poema sinfonikoko zikloa, \"Moldova\" famatuarekin; ganbera-musika: harizko tresnetarako bi kuarteto, piano eta harizko tresnetarako hirukote bat, eta bohemiar herri-dantzak pianorako."}
{"id": "273473", "revid": "1659", "url": "https://eu.wikipedia.org/wiki?curid=273473", "title": "Pablo Escobar", "text": "Pablo Emilio Escobar Gaviria (Rionegro, Antioquia, 1949ko abenduaren 1a - Medell\u00edn, 1993ko abenduaren 2a) kolonbiar politikari eta narkotrafikatzailea izan zen. Medellingo kartelaren sortzaileetako bat eta agintari gorena izan zen.\nBiografia.\nPablo familia kolonbiar familia xume batean jaio zen eta zazpi anaia arrebetatik hirugarrena izan zen. Bere gurasoek euskal abizenak zituzten, Jes\u00fas Escobar Echeverri aita nekazaria izan zen eta Dolores Gaviria Berr\u00edo ama irakaslea. Bere amaldeko aitona ekintza ilegaletan iragarri zion, hau, kontrabandista famatua izan zen bere garaian, momentu hartan debekatuta zegoen, whiskia saltzeagatik. Pablok bere familia honela deskribatu zion garaiko telebista nazionalari:\n\"Bada, nire familiak ez zituen izan baliabide ekonomikorik eta zailtasunak bizi izan genituen, kolonbiar gehienak bizi izan dituzten bezalakoak. Horregatik, haien arazoak sakonki ezagutzen eta ulertzen ditugu.\"\nHala eta guztiz ere, bere arbaso eta familia ez ziren hain apalak izan, haietako asko, politiko, enpresa-gizon, etab. izan ziren eta Antioquiako elitean bereizi egin ziren, adibidez, Isabel Gaviria Duque lehen dama izan zen 1910 eta 1914 bitartean.\nBere familiako arbaso askoren jatorria Euskal Herrikoa da \"Gaviria\" abizena gipuzkoarra izanik.\nLehen urteak.\nBere ama esandakoaren arabera Pablo oso zuhurra eta azkarra izan zen txikitatik, baina batez ere, Lucrecio Jaramillo V\u00e9lez institutuan bereizi zen, bere lehengusuarekin, zozketak, interesak zituzten maileguak eta azterketak saltzen zituzten. Bigarren hezkuntza amaitu ondoren, Medellineko Unibertsitate autonomora joan zen ekonomia ikasteko. Hala ere, ez zuen bere ikasketak amaitu bere negozioak nahiago izan zituelako.\nEzkontza. Seme-alabak.\nBere emaztea Victoria Eugenia Henao Vallejo, La Tata, izan zen eta berarekin ezkondu zen Victoriak hamabost urte zituenean 1976an.\u00a0 Bi seme-alaba izan zituzten, Juan Pablo eta Manuela.\nDelituak.\nLehen esandako trukeaz gain, Pablo zenbait delitu txiki egin zituen oraindik nerabe bat zenean. Alfredo G\u00f3mez L\u00f3pez\u00a0\"El Padrino\", Kolonbiako kontrabandista famatuaren agindupean lan egin zuen ebasketak, iruzurrak etab. egiten. Geroago, kotxeak lapurtzen hasi zen Medellineko kaleetan. Denborarekin negozio errentagarriago batean sartu zen, marihuanaren narkotrafikoa, batez ere Estatu Batuetara. Hala ere, kokaina Hegoamerikan maila handian ekoizten hasi zenean Pablok bere negozioa substantzia horren inguruan bideratzea erabaki zuen. Pablok koka pasta Perun, Kolonbian edo Bolivian erosten zuen, hein handian, gero, Amerikara eramateko eta bertan garesti saltzeko. Horrela famatua egin zen kokainaren trafikoan, baina harekin batera konpetentzia handitu zen. Hori zela eta, 1970ko hamarkadan nazioarteko droga trafikoan funtsezko atala bihurtu zen, Cartel de Medellinen sorrerarekin batera. Kartel hori Gonzalo Rodr\u00edguez Gachak, Carlos Lehderrek, Jorge Luis Ochoak eta bere anaia Fabiok eta Juan Davidek osatzen zuten. Pablok eratutako eta hura bera buru zuen kartelak, errepideen, aireportuen eta laborategien kontrola izan zituen, kokaina merkatua monopolizatuz.\n1978an estupefazienteen trafikoagatik atxilotu zioten baina, ikerketa eta kasua itxi zuten handik bi hilabetera. Hala ere, Mariela Espinosa epaileak kasua berriz zabaldu zuen baina, ez zion luzaroan eutsi, hainbat mehatxu jaso ondoren kasua itxi zuen. Azkenean, bi urte geroago epaile hura Pabloren aginduz erail zuten.\nPabloren ondarea hain handia bihurtu zen, ezen azkenean Forbes aldizkarian munduko zazpigarren gizonik aberatsena izendatu baitzuten.\nEkintza politikoak.\n1970ko hamarkadan Escobarrek pentsatu zuen bere negozioak ezkutuan gordetzeko pantaila bat behar zuela. Beraz, politiko, abokatu eta Kolonbiako hainbat jendetza garrantzitsurekin bildu zen, bere itxura jende artean hobetzeko. Gainera, hainbat obra onuragarri egin zituen pobreentzat adibidez, 60 futbol zelai edo auzotegi bat, Medellin sin Tugurios izenekoa.\nDenbora pasa ahala oso maitatua bihurtu zen Kolonbiako herritarren artean eta itzal handia lortu zuen.\nAzkenean, diputatu atera zen eta Parlamentua besaulki bat izan zuen, bere gainbehera hasi arte. El Espectador egunkariak 1983 urtean Pablo trafikantea zela frogatzen zuen editoriala atera zuen. Rodrigo Lara Bonilla Justizia ministroaren laguntzari esker, Pablo Parlamentutik bota zuten.\nGainbehera eta narkoterrorismoa.\nPablori emandako kolperik gogorrena Tranquilandiaren, koka laboratorio gune erraldoia, itxiera izan zen. Orduan Escobar bere burua ahul eta arriskuan ikusten zuen.\n1984ko apirilaren 30an Lara erail zuten Pabloren agindupean. Momentu hartako presidenteak, Belisario Betancurrek, kolonbiarren estradizioa AEBra onartu zuen. Kolonbiako ia narkotrafikante guztiak, Pablo barne,\u00a0Panaman errefuxiatu ziren eta gobernuarekin negoziatzen saiatu ziren, alferrik. Azkenean, Kolonbiara itzuli ziren modu klandestinoan, gerra laster hasiko zen.\nLararen hilketa baino urte bat ondoren, narkotrafikatzaile ugari Pablok sortutako \"Los Extraditables\" taldera sartu ziren, gobernuaren estradizioaren aurka borrokatzeko nahian. Hortik geroztik, taldea narkoterrorismo izenez izendatu zena egiten hasi egin zen. Hainbat atentatu egin zituzten, modu ezberdinetan: bonba-autoak, hilketak\u2026 Batez ere garrantzitsuak izan ziren Tulio Manuel Castro Gil epailearen hilketa, Lararen erailketa ikertu behar zuena edo Hernando Baquero Borda, estradizioaren ituna egin behar zuena. Pabloren hilketak ez ziren lurralde kolonbiarrean bakarrik gertatu; Barry Seal, esaterako, Louisianan hil zuten lekuko moduan aritzeagatik. Gainera, bere boterea erakutsi zuen Jorge Luis Ochoa eta Gilberto Rodr\u00edguez Orejuela narkotrafikanteen atxiloketa ondoren. Biak Espainian harrapatu zituzten baina AEBra bidali ordez Kolonbiara bidali zituzten, non espetxe kondena oso laburrak izan zituzten.\nJorge Luis Ochoak oso rol garrantzitsua izan zuen narkoterrorismo kontuetan. Bera Espainian, Carabanchelen, atxilotuta zegoen bitartean, Miguelito ezizena zuen ETAkide bat ezagutu zuen. Pablo, Ochoa espetxetik atera zuenean, honek opari moduan, Miguelitori buruz hitz egin zion. Negoziazio batzuen ondoren Miguelitok bonbak egiteko teknologia saldu zion Pablori, milioi erdi dolarren truke. Pablok teknologia hori bere kideen esku utzi zuen eta Kolonbian izua zabaldu zuten.\nNapoles etxaldea.\nNapoles etxaldea Antioquian, Kolonbian dagoen etxalde zabal eta luxuzkoa da. Pablo Escobarren etxebizitza izan zen eta aldi berean, Medellineko kartelaren arrakastaren sinboloa gisa hartzen da.\nKolonbian oso famatua egin zen Pablok bertan zuen faunagatik Narkoak mila bostehun animalia izatera heldu zen, haietatik bereizgarrienak: errinozeroak, elefanteak, gameluak, hipopotamoak, zebrak, flamenkoak eta munduan bakarrak ziren papagai beltz zeuden.\nHala eta guztiz ere, animalia hauetako asko hil edo emigratu zuten, Pabloren atxiloketaren ondoren, laurogeigarren hamarkadan. Gainera, isileko ehiztariek geratzen zirenak lapurtu zituzten. Atxiloketa ondoren gobernuko batzuek eta lapurrek onura izugarriak lortu zituzten etxaldetik.\nBerriztatze lanei esker, gaur egun etxaldea zoologikoa da, publikoari irekita dago.\nEtxaldearen historia.\nPablo Escobarrek etxaldea erosi zuen 1978 eta 30 milioi metro karratuko hedadura zuen. Escobarrek erosi zuenean ibai baten haranean zegoen eremu naturala zen baina, erosi bezain laster, hainbat obra egin ziren, esparrua luxuz betetzeko. Azpiegitura guztietatik, hotelak, 6 igerileku, 27 laku artifizial, gasolindegi propioa, heliportu, hangar, lur-hartze pista etab. zituen. Gainera, mila langile zituen, horietako asko, bere etxaldeko zooa zaintzeko.\nPablo etxaldearen sarreran berak bere lehen kokaina kargamentua bidali zuen kirol hegazkinaren erreplika zegoen, originala Ozeano Barean urperatu zen eta.\nEtxaldea italiar estiloko luxuzko hotela izan zen eta Medellineko kartelaren egoitza izateaz gain, hainbat bisitari izan zituen urteetan zehar.\nPablo etxaldean bizi zen bitartean, etxaldea zurrumurruz betea zegoen, haietako asko langileak deskribatutako festa, kontzertu eta orgiak ziren. Hala ere, hainbat pasarte beltz izan zituen adibidez, hilketak, torturak, bahiketak\u2026\nHeriotza.\n1993 abenduaren 2an, 44 lau urte egin baino egun bat ondoren, Kolonbiako armadakoek Escobar aurkitu zuten eta hau ihes egiten saiatu zenean, bihotzean tiro batez hil egin zuten. \"Bloque de Busqueda\" talde militarreko soldadu batek hil zuen. Pablo non zegoen jakiteko bere semeari egindako telefono deiez baliatu ziren. AEBeko inteligentzia erabiliz Pabloren kokapena zehaztu zuten.\nHala eta guztiz ere, Pabloren inguruko polemika ez zen amaitu nahiz eta bera hilda egon. Izan ere, bere gorpua hobitik aterako zutenean, Roberto Escobar Gaviria, Pabloren anaia, telebista kate batek filmatzea ahalbidetu zuen diru truke. Gainera, Pabloren bibotearen zati batekin eta zenbait hortzekin geratu egin zen. Beste familia kideek kexatu egin ziren eta gaur egun, oraindik ere, gerra judizialetan daude horregatik.\u00a0\u00a0"}
{"id": "273474", "revid": "28807", "url": "https://eu.wikipedia.org/wiki?curid=273474", "title": "Pablo Escobar Gaviria", "text": ""}
{"id": "273475", "revid": "90204", "url": "https://eu.wikipedia.org/wiki?curid=273475", "title": "Juan Luis Guerra", "text": "Juan Luis Guerra Seijas (Santo Domingo, 1957ko ekainaren 7a) dominikar abeslari eta musikagilea da. Arrakasta handia izan du XX. mende amaieran eta XXI. mende hasieran. Berak egiten duen musika estilo-nahasketa bat da: Karibeko erritmoak, merengea eta Afrikako musika uztartzen ditu.\n1980an, Bostonera joan zen, Berklee College of Music eskolan jazza eta konposizioa ikastera. Urte horietan, munduko rock-taldeen eragina izan zuen: The Beatles, The Rolling Stones, Pink Floyd, Chick Corea piano-jotzailea eta Pat Metheny gitarra-jotzailearena, besteak beste. 1981ean, Santo Domingora itzuli zen, eta 4.40 taldea sortu zuen. Grabatu zuen lehen diskoak \u2014\"Soplando\" (1982)\u2014 ez zuen arrakasta handirik izan. Hurrengo lanetan, \"Mudanza y Acarreo\" (1985) eta \"Mientras m\u00e1s lo pienso... t\u00fa\" (1987), erritmo tradizionalagoak erabili zituen, aurreko diskoko merenge dominikarraren eta jazzaren arteko nahasketa utzita. Hurrengo lana, \"Ojal\u00e1 que llueva caf\u00e9\" (1989) diskoa, izan zen Guerraren izena mundu osora zabaldu zuena. 1991n, Grammy saria irabazi zuen \"Bachata Rosa\" (1990) diskoarengatik. Geroztik, \"Are\u00edto\" (1992), \"Fogarat\u00e9\" (1994), \"Ni es lo mismo ni es igual\" (1998), \"Para ti\" (2004), \"La Llave De Mi Coraz\u00f3n\" (2007) eta \"A Son De Guerra\" (2010) diskoak grabatu ditu."}
{"id": "273476", "revid": "1545", "url": "https://eu.wikipedia.org/wiki?curid=273476", "title": "Charles-Augustin Sainte-Beuve", "text": ""}
{"id": "273477", "revid": "56334", "url": "https://eu.wikipedia.org/wiki?curid=273477", "title": "Ir\u00e8ne Joliot-Curie", "text": "Ir\u00e8ne Joliot-Curie, jaiotzez Ir\u00e8ne Curie, (Paris (Frantzia), 1897ko irailaren 12a - Paris (Frantzia), 1956ko martxoaren 17a) frantziar fisikari eta kimikaria izan zen eta, 1935ean, Kimikako Nobel saria lortu zuen.\nBiografia eta lorpenak.\nIr\u00e8ne Joliot-Curie Parisen (Frantzia) jaio zen, 1897ko irailaren 12an. Gurasoak Pierre eta Marie Curie (Fisikako Nobel saria 1903an eta Kimikakoa 1911n) izan zituen.\nParisko zientzia-eskolan egin zituen fisika eta kimikako ikasketak. Polonioaren alfa izpiei buruzko tesiarekin doktoretza lortu zuen. Zenbait erietxetako erradiologia sailetan egin zuen lana Lehen Mundu Gerran, eta gero amaren laguntzaile izan zen Parisko Erradiologia Institutuan.\nFrantziako lehen pila atomikoa egiten lagundu zuen eta Orsayko Fisika Nuklear zentroko planoak ere egin zituen; haren azterketak oso garrantzitsuak izan ziren fisika nuklearraren garapenerako.\n1926an, lankide zuen Fr\u00e9d\u00e9ric Joliot-Curie zientzialariarekin ezkondu zen eta bikoteak erabaki zuen aurrerantzean erabiltzea Joliot\u2010Curie abizenak. Bi seme-alaba izan zituen, Helena eta Pierre Langevin-Joliot.\n1934an egin zuten Joliot-Curie senar-emazteek bere lanik garrantzitsuena elementu erradioaktiboak artifizialki sortzean. 1934an, leuzemiak hil zuen Marie; garai hartan oso ohikoa zen gaixotasun hau, erradiazioari ez baizitzaion behar adinako arreta eskaintzen.\n1935ean biek Kimikako Nobel saria eskuratu zuten eta urte berean Zientziarako Fundazio Nazionaleko ikerketa saileko lehendakari izendatu zuten.\n1936an Estatuko Zientzia Ikerketarako idazkariorde izan zen.\nIdeia komunistak zituela-eta, 1951n Energia Atomikoko Frantziako Batzordetik bota zuten. Bakearen aldeko Nazioarteko Batzordeko eta Frantziako Emakumeen Batasunerako Batzorde Nazionaleko kide izan zen.\nIr\u00e8ne Joliot-Curie 1956ko martxoaren 17an hil zuen leuzemiak. \u015aenarra, berriz, 1958ko abuztuan hilko zen.\nIkerketa zientifikoak eta aitortzak.\nIr\u00e8ne Joliot-Curiek bere senarrarekin bat eman zion hasiera fisika nuklearraren arloko ikerketari eta ikerkuntza horretan atomoaren egiturak eta nukleoaren proiekzioa ikertu zituzten.\nFuntsezkoa izan zen 1932an aurkituko zen neutroiarentzat.\n1935ean, amaren pausuei jarraituz, senar-emazteek jaso zuten Kimikako Nobel saria.\nEz Marie Curie, ezta Ir\u00e8ne Joliot-Curie ire, ez zituzten sekula Frantziako Zientzia Akademian onartu. Bai, ordea, Fr\u00e9d\u00e9ric Joliot, Ireneren senarra. Horrela dio Ireneren alaba den Helenak:"}
{"id": "273478", "revid": "96586", "url": "https://eu.wikipedia.org/wiki?curid=273478", "title": "Ruhola Khomeini", "text": "Ruhola Khomeini \u2014jaiotza-izena: Ruhola Musavi Suhufu Ibrahima Musa Khomeini\u2014 (, ahoskatua; Khomein, Iran, - Teheran, Iran, ) politikaria eta Irango xiiten buruzagia izan zen.\nBizitza.\nArak, Isfahan eta Qum hirietako erlijio-eskoletan ikasketak egin eta ulema egin zen 27 urte zituela. Reza Khan shaharekin istilu politikoak izan zituen 1941ean eta Mossadeghen alde agertu zen 1953an. Atxilotuta egon ondoren, 1964an askatu zutenean, berriro aurre egin zion shahari. Turkiara erbesteratu zuten horren ondorioz. Handik irakiar Najaf hiri santura joan zen, 1978 arte. Khomeiniren mezua indar handiz zabaltzen hasi zenez, hango gobernuak Frantziara bidaltzea erabaki zuen. Hala ere, Frantziatik gidatu zituen shaharen aurkako ekintzak, eta shahak atzerrira ihes egin behar izan zuen. Orduan itzuli zen Khomeini Iranera (1979).\nBazarganen agindupeko gobernua osatu zuen, iraultzaren buruzagia izan zen eta Irango Islamiar Errepublika ezarri. Aginpide handia eman zion horrek, baita neurri latzak ezartzeko aukera ere (jendea fusilatu, Estatu Batuetako jatorriko pertsonak bahitu, eta abar). Erlijio-burua izan zen, eta bere esku izan zuen Irango politika.\nGaur egun, haren gorpua Ruhola Khomeiniren mausoleoan dago."}
{"id": "273479", "revid": "28807", "url": "https://eu.wikipedia.org/wiki?curid=273479", "title": "Ruhollah Khomeini", "text": ""}
{"id": "273480", "revid": "28807", "url": "https://eu.wikipedia.org/wiki?curid=273480", "title": "Khomeini", "text": ""}
{"id": "273481", "revid": "512", "url": "https://eu.wikipedia.org/wiki?curid=273481", "title": "Steve Martin", "text": "Steve Martin (Waco, Texas, 1945eko abuztuaren 14a) estatubatuar antzezlea eta gidoigilea da. Zinema-antzezle gisa da, batez ere, ezaguna, baina Emmy saria irabazi zuen 1960ko hamarraldi amaieran \"Smothers Brothers Comedy Hour\" sailerako idatzitako gidoiengatik.\nBiografia.\nUmorezko saioetan hasi zen antzezle, hark idatzitako testuak interpretatuz; 1970eko hamarraldiaren erdialdera egin zen ezaguna, telebistako agerpenei esker, \"Saturday Night Live\" saioari esker batez ere.\nZinemagintzari dagokionez, 1980ko hamarraldian lortu zuen ospea. Lehenengo pertsonaia ezaguna \"The Jerk\" (1979, gidoia idazten ere parte hartu zuen) filmean egin zuen, eta handik bi urtera lortu zuen erabateko ospea Herbert Rossen \"Pennies from Heaven\" (\"Zerutik eroritako sosak\") tragikomedia musikal umore beltz garratzarekin. Ondoren \"Little Shop of Horrors\" filmean lan egin zuen eta 1987an \"Roxanne\" interpretatu zuen (berak idatzi eta Fred Schepisik zuzendua). Azkenik, aipatzekoak dira, besteak beste, \"Bezero hilak ordaindu beharrik ez\" (1982an lankidetzan sortua eta Carl Reinerrek zuzendua), \"Planes, Trains and Automobiles\" (1987) John Hughesena, \"Three Amigos\" (John Landis) eta Ron Howarden \"Etxe baketsua, batzuetan!\" (1989)."}
{"id": "273482", "revid": "336", "url": "https://eu.wikipedia.org/wiki?curid=273482", "title": "Joaqu\u00edn Ruiz-Gim\u00e9nez", "text": "Joaqu\u00edn Ruiz-Gim\u00e9nez Cort\u00e9s (Hoyo de Manzanares, Espainia, 1913ko abuztuaren 2a - Madril, 2009ko abuztuaren 27a) espainiar politikari, abokatu eta kazetaria izan zen.\nBiografia.\nMinistro liberal baten semea zen. Oso gazterik hasi zen ikasle katolikoen taldeetan lanean, harik eta ikasle katolikoen lehendakari bihurtu zen arte. Frankismoaren garaian, buruzagi kristau-demokrata ezaguna izan zen. Besteak beste, Instituto de Cultura Hisp\u00e1nica (1946-1948) erakundearen zuzendari izan zen, eta Vatikanoaren enbaxadore (1948), 1953ko Konkordatuaren Elkarrizketetan. 1951n, Hezkuntza Nazionaleko ministro izendatu zuten. Oro har, erregimenarekiko ezadostasunak izan zituen, eta, ikasleekin gertaturiko gorabehera batzuen ondorioz, liskarrak izan zituen Gobernazioko ministroarekin. Gobernuari arazoak sortu zizkionez, kargutik kendu zuten 1956an. 1961ean, Francok Movimiento zelako mekanismoko aholkulari nazional izendatu zuen. 1963an, \"Cuadernos para el Di\u00e1logo\" aldizkaria sortu zuen, eta bera buruzagi zuten kristau-demokrata aurrerazaleen protestak kaleratzeko baliatu zuen diktaduraren azken urteetan.\n1977ko hauteskundeetan emaitza onik lortu ez zuenez, bertan behera utzi zuen politika, baina herritarren defendatzaile izan zen 1982tik 1988ra."}
{"id": "273483", "revid": "28807", "url": "https://eu.wikipedia.org/wiki?curid=273483", "title": "Joaquin Ruiz-Gimenez", "text": ""}
{"id": "273485", "revid": "336", "url": "https://eu.wikipedia.org/wiki?curid=273485", "title": "Hans Selye", "text": "Hans Hugo Bruno Selye (hungarieraz: \"Selye J\u00e1nos\"; Viena, 1907ko urtarrilaren 26a - Montreal, 1982ko urriaren 16a) Austrian jaiotako hungariar medikua izan zen. Vienan jaio eta Pragan hezi zen. Oso haurtzaro gogorra izan zuen, Bigarren Mundu Gerra zela-eta, eta zenbait herrialdetan zehar ibili zen. 1945-1976 bitartean Montrealgo Medikuntza eta Kirurgia Esperimentaleko Institutuko zuzendaria izan zen. Unibertsitatean erretiroa hartu ondoren, Estresaren Nazioarteko Institutua sortu zuen 1977an. Seyle endokrinologian nabarmendu zen, eta bereziki azpimarratzekoak ditu estresari eta eritasunei buruz egindako lanak. Egokitze Orokorraren Sindromearen teoria osatu zuen, arratoiekin esperimentuak egin ondoren, eta eztabaida ugari sortu zituen teoria harekin. Izan ere, Selyek zioenez, estresak garrantzi handiko zeregina du eritasunen bilakaeran. \"Estres eragileei\" (hau da, edozein eratako estimuluei) ezin aurre eginak, \"egokitze eritasunak\" sor ditzake (ultzerak, odol presio garaiegia, etab.). Gaur egun bere teorien ordez estresaren eredu kognitiboak hartzen dira aintzat, baina ezin uka daiteke ekarpen garrantzitsuak egin zituela. \"The Stress of Life\" (1956, \"Bizitzaren estresa\") lana idatzi zuen."}
{"id": "273486", "revid": "512", "url": "https://eu.wikipedia.org/wiki?curid=273486", "title": "Jean Bourgain", "text": "Jean, Bourgain baroia (Ostende, - Bonheiden, 2018ko abenduaren 22a) belgikar matematikaria izan zen.\n1975ean, ikerketarako beka bat jaso zuen, eta Bruselako Unibertsitate Librean egin zuen doktoregoa. 1981ean, beka bukatu zitzaionean, irakasle izendatu zuten unibertsitate horretan bertan, eta postu horretan aritu zen 1985era arte. Zenbait sari jaso zuen egindako ikerlanei esker, Empain saria (1983) eta Salem saria, besteak beste. 1985ean, Belgikako sari zientifiko garrantzitsuena, Damry-Deleeuw-Bourlart, eman zioten. Urte berean, Bourgainek bi postu onartu zituen: bata, Illinoisko Unibertsitatean (AEB) eta, bestea, Bures-sur-Yvette-ko Zientzia Institutuan (Frantzia). Akademia Frantsesak Langevin saria (1985) eta E. Cartan saria (1990, Frantziako garrantzitsuena) eman zizkion. 1994ko Zuricheko Nazioarteko Matematikarien Kongresuan, Bourgainen lanak merezi zuen ohorea jaso zuen, Fields domina eman ziotenean. 1988an, matematikako irakasle izan zen Jerusalemgo Judu Unibertsitatean, eta Caltechen (AEB) garrantzi handiko postu bat bete zuen 1991n. Frantziako Institutua utzita, Princetonen hasi zen lanean 1994an. Bourgainek ekarpen ugari egin zituen analisiaren arlo askotan."}
{"id": "273487", "revid": "105290", "url": "https://eu.wikipedia.org/wiki?curid=273487", "title": "Delos", "text": "Delos Greziako uhartea da, Zikladeetako txikiena. 3,4\u00a0km2 eta 14 biztanle (2001).\nHistoria.\nErlijio-gune garrantzitsua izan zen K.a. XIV. mendetik aurrera, joniarrak Atikan sartu zirenetik, batez ere. Delos uharteak lehen mailako lekua hartu zuen Greziako historian. Atenasen mendean egon zen K.a. VI. mendetik aurrera, Delos merkataritza-gune handia izan zen, eta mediarrekiko gerren ondotik (K.a. 477) bertan egokitu zen lehen itsas konfederazioa.\nK.a. 454. urtean, ordea, pribilegio guztiak kendu zizkioten. K.a. 315. urtean burujabetza lortu zuen, eta K.a. 166. urtean erromatarrek Atenasen mende ezarri zuten berriro ere. Urte oparoen ondoren, Delos itsas jendearen esku egon zen, eta bizantziarrek, eslaviarrek eta arabiarrek inbaditu ondoren (VI-VII. m.), galdu zen betiko.\nDelos uhartean hiltzeko debekua ezarri zen K.a. V. mendetik aurrera. Uhartea antzinako greziarrentzat inguru sakratua zen eta garbia mantentzeko neurri desberdinak hartu zuten, horrela jainkoei otoitz egiteko leku segurua izaten jarraituko lukeela. Antza, neurria, K.a. V. mendean hartu zen. K.a. VI. mendean Pisistrato, Atenasko tirano ospetsua izan zen tenplu inguruko hilobi guztiak kentzeko agindua eman zuena. V. mendean Delfosko orakuluak uharte osotik gorputz guztiak kentzeko agindua eman zuen eta hiltzeko edo jaiotzeko debekuak ezarri zituen.\nXIX. mende bukaeran (1873) hasi ziren indusketei esker, Antzinako Greziako arkeologia-gune garrantzitsuenetakoa azaleratu zen Delosen (Apoloren tenplua, agorak edo plazak, Aintzira Sakratuaren inguruko monumentuak, Kynthos mendiko santutegiak, antzokia eta heleniarren garaiko auzoa)."}
{"id": "273488", "revid": "98220", "url": "https://eu.wikipedia.org/wiki?curid=273488", "title": "Mike Figgis", "text": "Mike Figgis (Carlisle, Ingalaterra, 1948ko otsailaren 28a) Erresuma Batuko zinema zuzendari, gidoigile eta musikagilea da. Oscarretarako bi izendapen izan zituen \"Leaving Las Vegas\" filmean egindako lanarengatik.\nBizitza.\nHaurtzaroa Kenyan eman zuen. Familiarekin Londresera joan zen gero, eta antzerki eta publizitaterako zaletasuna sortu zitzaion han. Newcastlen jarraitu zuen ikasten, eta rock-talde bat osatu zuen Brian Ferryrekin. 1980an, bere antzerki-taldea eratu zuen: The Mike Figgis Group. Talde horrekin, \"Slow Fade\" lana sortu zuen, geroago oinarri gisa erabili zuena bere lehen filmerako. Antzerkian eta telebistan ere lan egin zuen.\n1984an, \"The House\" zuzendu zuen eta. Lehen filma, \"Stormy Monday\", jazz- eta blues-erritmoan kontatutako istorioa da. Film hark Hollywoodeko ateak ireki zizkion, eta Melanie Griffith, Sting eta Tommy Lee Jonesekin lan egin ahal izan zuen han. \"Internal Affairs\" izan zen hurrengo filma, Andy Garc\u00eda eta Richard Gere antzezle zituenak. Horren ondoren, \"Liebestraum\" egin zuen, Kim Novak antzezlearen azken filma. Bere film askotarako musika ere idatzi du. Ondorengo filmak izan ziren \"Mr. Jones\" (1993, Richard Gere protagonista duena), \"Browning bertsioa\" (1994), \"Leaving Las Vegas\" (1995), \"Timecode\" (2000), \"The Battle of Orgreave\" (2001) eta \"The Co(te)lette Film\" (2010)."}
{"id": "273489", "revid": "58701", "url": "https://eu.wikipedia.org/wiki?curid=273489", "title": "Piarres Ihartze", "text": "Piarres Ihartze Bidassouet \u2014frantsesezko grafian, \"Pierre d'Iharce de Bidassouet\"\u2014 (Hazparne, Lapurdi, 1765 - 1843) apaiz katolikoa eta frantsesezko idazlea izan zen.\nBizitza.\nFilosofia eta teologiako ikasketak egin ondoren, apaizgaitegia utzi behar izan zuen 1790ean. Hazparnera itzulirik, frantsesez metodo bat idatzi zuen haurrek latinez eta euskaraz idazten ikas zezaten. Apaiz egin zen 1792an, eta Hego Euskal Herrira igaro zen, frantses iraultzaileengandik ihesi. 1794an, Galiziako Compostelako Donejakuera joan zen, eta lurralde haietan egon zen zazpi urtez.\nLanak.\nOso ezaguna da 1825ean Parisen argitara eman zuen obra: \"Histoire de Cantabres ou des pr\u00e9miers colons de toute l'Europe, avec celle des Basques, leur descendents directs, qui existent encore, et leur langue asiatique-basque, traduite et r\u00e9duite aux principes de la langue fran\u00e7aise\". Harenak dira, halaber, \"Lettre d'un eccl\u00e9siastique du Dioc\u00e8se de Bayonne \u00e0 son Ev\u00eaque\" (1833), \"Recherches sur l'origine v\u00e9ritable et r\u00e9elle des Escu-alde-duns, par syncope Escualduns, anciennement Gui\u00e7ons (hommes) cantabres et aujourd'hui g\u00e9n\u00e9ralement Basque fran\u00e7ais, espagnoles\" (1834) eta \"Aventures piquantes de M. l'abb\u00e9 d'Iharce de Bidassouet, \u00e9crites par un de ses \u00e9leves\" (1835) idazkiak."}
{"id": "273490", "revid": "6327", "url": "https://eu.wikipedia.org/wiki?curid=273490", "title": "Pierre d'Iharce de Bidassouet", "text": ""}
{"id": "273491", "revid": "100548", "url": "https://eu.wikipedia.org/wiki?curid=273491", "title": "Darius Milhaud", "text": "Darius Milhaud (Aix-en-Provence, 1892ko irailaren 4a - Geneva, 1974ko ekainaren 22a) frantses musikagilea izan zen. XX. mendeko frantses musikagile aipagarrienetako bat da, Seiak izeneko frantses musikagile gazteen taldekoa. Politonalitatea landu zuelako da batez ere ezaguna; bestalde, Brasilgo musikaren eta jazz-aren elementuak bateratu ditu bere obran. Parisko kontserbatorioan egin zituen ikasketak Paul Dukas eta Vincent d\u00b4Indy-rekin. 1940. urtean Oaklandeko Mills Collegeko irakaslea izan zen eta 1947tik aurrera Parisko kontserbatoriokoa. Laurehun lan baino gehiago utzi zituen, irratirako eta filmetarako idatzi zituenak barne. Lan nagusiak ditu: \"Les malheurs d\u00b4 Orph\u00e9e \"(1924, \"Orfeoren zoritxarra\"), \"Le pauvre matelot\" (1926, \"Marinel gizarajoa\", Cocteauren libretoa), \"Christophe Colomb\" (1928, \"Claudelen libretoa\") eta \"Bol\u00edvar\" (1935-36) operak; pianorako \"Saudades do Brazil\" (1920-21), \"Estudioak\" (1923) eta \"Automne\" (1932, \"Udazkena\"); orkestrarako sonata eta sinfonia ugari idatzi zituen. Ballet aipagarria du \"La cr\u00e9ation du monde\" (1923, \"Munduaren sorkuntza\"). Azken lanak: \"Bakea lurrean \"(1963) oratorioa, \"San Luis Frantziako Errege\" (1970) eta \"Egiptoko momiak\" (1972).\nMaria Teresa Prieto konposagileak (1896-1982) berarekin ikasi zuen Californian."}
{"id": "273492", "revid": "512", "url": "https://eu.wikipedia.org/wiki?curid=273492", "title": "Adolf Muschg", "text": "Adolf Muschg (Zollikon, 1934ko maiatzaren 13a) suitzar idazle eta literatura irakaslea da.\nBizitza.\nIngeles Filologia, Aleman Filologia eta Filosofia Z\u00fcrich eta Cambridgeko Unibertsitateetan ikasi zituen. Japonian, Amerikan eta Alemanian ibili ondoren, Zurichera itzuli zen, hiri horretako Unibertsitate Politeknikoko Literatura Alemaniarreko katedran aritzeko. Alderdi Sozialdemokratikoko kide zen, eta konstituzioa berrikusarazi zuen. 1975ean, legebiltzarrerako aurkeztu zen. Lehenengo eleberria \"Im Sommer des Hasen\" (1965, \"Erbiaren udan\") izan zen. Gaur egungo gizarteari eta 68ko ondorioei buruzko bi satira idatzi zituen, \"Gegenzauber\" (1967, \"Sorginkeriaren kontrakoa\") eta \"Mitgespielt\" (1969, \"Erdizka jokatua\"), eta, gero, 68aren ondorioak jasaten dituen Suitza aurkezten zuen, \"Albissers Grund\" (1974, \"Albissersen arrazoiak\") lanaren bidez. \"Baiyun oder die Freundschaftsgesellschaft\" (1980, \"Baiyun edo lagunartearen gizartea\") lanean, Txinan dagoen suitzar-talde baten esperientziak kontatzen ditu; taldeko horretako kide bat hil egiten da bat-batean, eta gainerakoak erruduntasunari eta akatsei buruz egiten dute gogoeta. Muschgek hainbat eleberri idatzi ditu, banpiroei buruzko \"Das Licht und der Schl\u00fcssel\" (1984, \"Argia eta giltza\"), besteak beste, eta baita saiakerak, antzerkia eta irratsaioak ere."}
{"id": "273493", "revid": "1545", "url": "https://eu.wikipedia.org/wiki?curid=273493", "title": "Manuel Elkin Patarroyo", "text": "Manuel Elkin Patarroyo Murillo (Ataco, Tolima, Kolonbia, 1946ko azaroaren 3a -) kolonbiar sendagilea da.\nMalariaren aurkako txertoaren aurkitzailea da.\nBiografia.\nMedikuntza- eta kirurgia-ikasketak egin zituen Kolonbiako Unibertsitate Nazionalean. Ikasle-garaitik, immunologia- eta birologia-alorretan aritu zen, batez ere. 1967tik 1980ra, Yale Unibertsitatean, Stockholmeko Karolinska Institutuan eta Rockefeller Unibertsitatean aritu zen ikasketak sakontzen.\nBogotan, laborategi txiki bat zabaldu zuen, eta laborategi hura Kolonbiako Immunologia Institutu bihurtu zen aurrerago. 1978an, txertoei buruzko lanak egiten hasi zen, eta malariaren aurkako txertoa aurkitu eta arrakastaz frogatu zuen 1986-1988an. Hasieratik bukaeraraino laborategian sortutako lehen txertoa da malariaren kontrakoa. Latinoamerikan 30.000 pertsona txertatu ziren txertoaren eraginkortasuna frogatzeko: erien % 50 sendatu zen, baina bost urtez beherako haurren % 77.\nIkertzaile gisa egin duen lan handia dela eta, sari ugari jaso du, Zientzia eta Teknika Ikerkuntzako 1994ko Asturiasko Printzea saria, besteak beste. Tuberkulosiaren eta HIESAren aurkako txertoak lortzeko lanean ere aritu da. Gaur egun, Kolonbiako Immunologia Institutuko zuzendaria da."}
{"id": "273495", "revid": "28807", "url": "https://eu.wikipedia.org/wiki?curid=273495", "title": "Manuel Elkin Patarroyo Murillo", "text": ""}
{"id": "273496", "revid": "512", "url": "https://eu.wikipedia.org/wiki?curid=273496", "title": "Vladimir Atlantov", "text": "Vladimir Andreievitx Atlantov (; Leningrad, -) Errusiar opera-abeslaria da. Tenorra, Andrei Petrovitx kantariaren semea zen. Gaztetatik nabarmendu zitzaizkion kanturako dohainak, eta hogei urte bete aurretik sartu zen Kirov Antzokiko konpainian. Gero, Bolshoi Konpainian sartu zen, urte batzuetan Milanen ikasi ondoren. Antzoki ospetsuetako eskaerak izan zituen laster: Milango La Scala, New Yorkeko Metropolitan eta Parisko eta Vienako operetakoak, besteak beste. Protagonista ospetsu askoren paperak eginez nabarmendu da: Alfredorena, Verdiren \"La Traviata\"n; Don Joserena, Bizeten \"Carmen\"en; Otelorena, Verdiren izen bereko operan; eta Mario Cavaradosirena, Pucciniren \"Tosca\"n. Opera errusiarretako tenor-paper nagusiak ere egin ditu, Txaikovskiren \"Eugene Onegin\" eta \"Piketako Dama\" eta Mussorgskyren \"Boris Godunov\" obretan. Wagnerren obrekin edo baritonoen errepertorio arinagoekin ere aritu izan da; lehenengo kasuan, \"Walkiria\"n Siegmunden papera betez; bigarrenean, aldiz, Verdiren \"Don Carlo\" obran, Rodrigo de Posarena eginez. 1966an, Txaikovski Lehiaketako urrezko domina lortu zuen, eta, hurrengo urtean, Montreal eta Sofiako lehiaketetako lehen sariak."}
{"id": "273497", "revid": "512", "url": "https://eu.wikipedia.org/wiki?curid=273497", "title": "Jorge Bolet", "text": "Jorge Bolet (Habana, Kuba, 1914ko azaroaren 15a - Mountain View, Kalifornia, AEB, 1990eko urriaren 16a) Kuban jaiotako estatubatuar musikagilea izan zen.\nBiografia.\n1926-1935 urteen bitartean Filadelfiako Curtis Institutuan egin zituen ikasketak eta XX. mendeko musikagile nagusiak izan zituen irakasle: Josef Hofmann, Leopold Godowsky, David Saperton, Moriz Rosenthal. Ondoren Parisen eta Vienan jarraitu zituen ikasketak. Estatu Batuetara itzuli zenean orkestra-zuzendaritzaren alorrean hasi zen lanean Fritz Reinerrekin. Ondoren irakasle eta diplomatiko karrera hasi zuen. Curtis Instituten Rudolf Serkinen laguntzaile izan zen (1939-1942), Indian School of Musicen irakasle aritu zen (1939-1942), ondoren Bloomingtoneko Unibertsitateko irakasle izan zen eta 1977an Curtis Instituteko zuzendari. Aldi berean, Kubako enbaxadako kultura agregatua izan zen Washingtonen (1942-1945), eta amerikar kuartel orokorreko musika zuzendari Tokion. Hiri horretan egon zen bitartean \"Mikado\" opereta zuzendu zuen. Bol\u00e9ten errepertorioa Liszten eta Chopinen oinarritzen da. 1972. urtea arte etenaldi bat izan zen Bol\u00e9ten kronologian; urte horretan Carnegie Hallen arrakasta handiko errezital bat eskaini zuen."}
{"id": "273498", "revid": "336", "url": "https://eu.wikipedia.org/wiki?curid=273498", "title": "Francisco Cabarr\u00fas", "text": "Francisco Cabarr\u00fas Lalanne (Baiona, 1752ko urriaren 8a - Sevilla, 1810eko apirilaren 27a) euskal jatorriko Espainiako ministroa eta finantza-gizona izan zen. Karlos III.aren erreforma-politikan esku hartu zuen, eta San Carlos Bankua sortu zuen (1782). Caracasko Gipuzkoar Errege Konpainiako akzioduna eta zuzendaritza-batzordeko kidea izan zen. Teresa Cabarr\u00fasen aita zen, eta Pierre-\u00c9tienneren anaia.\nGipuzkoar Konpainia hura deuseztatu eta Asiarekiko merkataritzan arituko zen beste konpainia bat sortzea proposatu zuen, 1784an, San Carlos Bankuko konpainiaren gordailuak baliatuz. Handik urte betera, hogeita bost urtez Asiarekiko merkataritzaren monopolioa izan zuen Filipinetako Konpainia bilakatu zen. San Carlos bankutik Mexikotik zetorren zilarraren kontrabando negozio bat antolatu zuen, \"Txanponaren Etxea\" () deitzen zen kontrabandista sare baten bidez zilarra C\u00e1diztik Baionara ateratzen zuen.\n1789. urtean konde-titulua eskuratu zuen. Ideia entziklopedisten aldekoa zen. Bere etsaiek Inkisizioaren aurrean salatu zuten, eta bi urtez egon zen espetxean (1790-1792), Godoyk askatu zuen arte; bere aurkako salaketa 1788an Frantziako zor publikoa erostea izan zen. 1797. urtean, Espainiaren ordezkari ahaldun izendatu zuten Europako bake-bilkuretan. 1798. urtean, Finantza Batzordeko buru izendatu zuten, eta, Espainiako ekonomiaren krisia gainditzearren, eliza-ondasunen desamortizazio-prozesua bizkortu zuen.\n1800. urtean, berriz, gortetik urrundu zuten, beste frantsestu asko bezala. 1808an, Fernando VII.ak politikan aritzeko baimena eman zion. Handik hilabete gutxira, Josef Bonaparteren gobernuko dirubideetako idazkaria izan zen."}
{"id": "273499", "revid": "336", "url": "https://eu.wikipedia.org/wiki?curid=273499", "title": "Sugar Ray Leonard", "text": "Sugar Ray Leonard (Wilmington, Ipar Carolina, AEB, 1956ko maiatzaren 17a) estatubatuar boxeolaria da.\nBiografia.\nSugar Ray Robinson ospetsuaren ohorez hartu zuen \"Sugar\" goitizena. Urrezko domina erdietsi zuen welter pisuan 1976ko Montrealgo Olinpiar Jokoetan. Diru-premiak boxeolari profesional egitera behartu zuen 1977an, eta WBC Munduko Boxeo Kontseiluaren Welter Pisuko Munduko Txapelketa irabazi zuen 1979an, Puerto Ricoko Wilfred Ben\u00edtez mendean hartuz.\n1980an, Roberto Dur\u00e1n panamarrak kendu zion txapela, baina urte berean berreskuratu zuen ordaineko borrokaldian. 1981ean, WBA Munduko Boxeo Elkartearen welter eta superarin pisuetako munduko txapelketak bereganatu zituen. 1982an, erretina askatuta, utzi egin zuen boxeoa, baina 1984an berriro itzuli, eta Erdi Pisuko Munduko Txapelketa irabazi zuen 1987an, Marvin Haglerren aurka. 1988an, WBCren Supererdi eta Superastun Pisuetako Munduko Txapelketak bereganatu zituen; hala, bost mailatako txapelketak irabazten zituen lehen boxeolaria bilakatu zen.\n1997an, munduko txapelketarako borrokaldia galdu, eta erretiratu egin zen. Profesionaletan egin zituen borrokaldietan, 36 garaipen lortu zituen, eta 3 bakarrik galdu."}
{"id": "273500", "revid": "336", "url": "https://eu.wikipedia.org/wiki?curid=273500", "title": "Daniel Quillen", "text": "Daniel Gray \"Dan\" Quillen (Orange, New Jersey, - Haven Hospice, Florida, ) estatubatuar matematikaria izan zen. Harvard Unibertsitatean ikasi zuen, eta R. Botten zuzendaritzapean jarraitu zuen ikasketekin. Tesia, ekuazio partzial diferentzialei buruzkoa, 1964an aurkeztu zuen. Doktoregoa bukatu ondoren, Massachusettseko Teknologia Institutuan hasi zen lanean. Hurrengo urteetan, unibertsitate ugaritan aritu zen ikerketa-lanean. Grothendieck eta Atiyah matematikarien lana ezagutu zuen Parisen (1968-1969) eta Princetonen, eta haien ildotik jarraitu zuen ikerlanean. Oxfordeko Unibertsitatean ere aritu zen lanean. Ekarpen garrantzitsuenak aljebraren arloan egin zituen Quillenek. Frank Adamsek adierazitako aierua aztertu zuen aljebra geometrikoa eta taldeen teoria erabiliz, eta ikusi zuen bi metodo horiek aierua frogatzeko balio zutela. 1978ko Helsinkiko Nazioarteko Matematikarien Kongresuan, Fields domina jaso zuen, K-teoriaren asmatzaileetako bat izateagatik. Teoria hori, metodo topologiko eta geometrikoak erabiltzen dituena, oso baliagarria izan da aljebrako problema ugari ebazteko, eraztunen teorian eta moduluen teorian, bereziki."}
{"id": "273502", "revid": "46380", "url": "https://eu.wikipedia.org/wiki?curid=273502", "title": "Jos\u00e9 Mar\u00eda Rodero", "text": "Jos\u00e9 Mar\u00eda Rodero Luj\u00e1n (Madril, Espainia, 1922ko abenduaren 26a - 1991ko maiatzaren 14a) antzezlea izan zen. Rodero antzerkiko interprete bikaina izan zen, eta zinemagintzan arrakasta handirik lortu ez bazuen ere, antzerkirako zuen trebetasun bera erakutsi zuen telebistarako egindako lanetan ere. Espainiako antzezlerik onenetakotzat hartua da, XX. mendearen bigarren erdiari dagokionez batez ere, eta oso izen ona izan zuen ikusleen eta kritikaren artean; kritikak sarritan nabarmendu izan zuen bere ahots gozoa, erregistro ugari antzezteko aproposa, eta agertokian erakusten zuen trebetasun, gizatasun eta handitasuna.\nBizitza.\nIngeniaritza agronomoko ikasketak hasi zituen, baina bertan behera utzi eta antzerkian murgildu zen buru-belarri. Horrela hasi zen lanean Compa\u00f1\u00eda del Teatro Espa\u00f1ol eta Mar\u00eda Guerrero konpainietan, besteak beste, harik eta azkenik bere konpainia osatu zuen arte, bere emazte Elvira Quintilla antzezlearekin.\nLanak.\nLan asko egin zituen aipatzeko modukoak, baina bereziki azpimarratzekoak ditu \"Luces de bohemia\" (1920), \"Cal\u00edgula\" (1945) eta \"Los emigrados\" (1974). Jorge M\u00e1rquezen \"Hazme de noche un cuento\" obraren estreinaldia prestatzen ari zen hil zenean."}
{"id": "273503", "revid": "56334", "url": "https://eu.wikipedia.org/wiki?curid=273503", "title": "Frans Eemil Sillanp\u00e4\u00e4", "text": "Frans Eemil Sillanp\u00e4\u00e4 (H\u00e4meenkyr\u00f6, Finlandia, 1888ko irailaren 16a - Helsinki, Finlandia, 1964ko ekainaren 3a) finlandiar idazlea izan zen.\nBiografia.\nLaborari-familiakoa zen, eta natura-zientzietako ikasketak egin zituen Helsinkin. 1913an jaioterrira itzuli eta idazten hasi zen.\nLehen eleberrian, \"El\u00e4m\u00e4 ja aurinko\" (1916, \"Bizitza eta Eguzkia\"), bi gazte maiteminduren udaldia deskribatzen du, baina pertsonaiak, funtsean, izadiaren agerpena besterik ez dira.\nFinlandiako gerra zibilak (1918) eragin zion zirrara bere eleberririk mamitsuenaren iturburu izan zen: \"Hurskas kurjuus\" (1919, \"Miseria Santua\"), gerraren zurrunbiloan harrapaturiko nekazari xume baten historia kontatzen duena. Eleberri laburrez osaturiko liburuak argitaratu ondoren Finlandiatik kanpo ezagunena den eleberria idatzi zuen: \"Nuorena nukkunut\" (1931, \"Loak gazterik hartu zuen\"), neska gazte baten bizitza laburraz eta hartan pairatuaz diharduena. Eleberri horretan eta garai bereko gainerakoetan M. Maeterlincken mistizismoaren eragina nabarmentzen da.\nSillanp\u00e4\u00e4ren beste zenbait eleberri: \"Miehen tie\" (1932, \"Gizon baten bidea\"); \"Ihmiset suviy\u00f6ss\u00e4\" (1934, \"Gizakiak udako gauean\"), eleberri poetikoa.\n1939an Literaturako Nobel saria eman zioten."}
{"id": "273504", "revid": "28807", "url": "https://eu.wikipedia.org/wiki?curid=273504", "title": "Frans Eemil Sillanpaa", "text": ""}
{"id": "273505", "revid": "336", "url": "https://eu.wikipedia.org/wiki?curid=273505", "title": "Cadizko Gorteak", "text": "Cadizko Gorteak Espainiako biltzar konstituziogilea izan zen, 1810-1814 bitartean C\u00e1dizen bildu zena.\nHistoria.\nNapoleonen osteak Iberiar Penintsulan sartu zirenean, gorteak Cadizera eraman ziren eta bertan bildu ziren lurralde hartara ihes egindako politikariak, elizgizonak eta intelektualak. Gorte-konstituzio egileek, garrantzi handiko legeak emanez gainera (nazioaren burujabetza, zentsura indarrik gabe utziko zuen inprenta-legea, feudalismoaren eta Inkisizioaren deuseztapena), Espainiako erregetzaren Konstituzioa aldarrikatu zuten (1812ko martxoaren 19an).\n1814ko urtarrilean Gorteak Madrila aldatu ziren berriz ere. Fernando VII.a erregea Espainiara itzuli zelarik (1812ko martxoa), Gorteak deuseztatu, eta Konstituzio hura indarrik gabe utzi ondoren, diputatuen aurkako zapalkuntza hasi zen; Antolamendu Zaharrak berean iraun zuen Espainian 1820 arte. Cadizko Gorteek egituratu zuten Espainiako lehen konstituzio liberala, eta, era horretan, XIX. mendean sendotu zen estatu-egitura burges eta zentralista\u00a0aurreratu zuten.\nEuskal Herriko Foruek eta Legeek ez zuten konstituzio hartan inolako lekurik.\nGorteen osaera eta funtzionamendua.\nOztopo handiak izan zituzten diputatuak hautatzeko, okupazio militarrarengatik eta Amerikatik etorritako diputatuak zeudelako. Gizartean bezalaxe, diputatuen artean ere hainbat sentsibilitate zeuden:\nAzken aukera horrek bildu zituen aldeko gehien, diputatu askok ez baitzuten bilkurara joaterik izan, eta haien ordez, Cadizen zeuden beste batzuk bertaratu baitziren. Garai hartan, merkataritza gune nagusia Cadiz zen eta liberalek eragin handia zuten han. Cadizen bildutako gorteen osaera soziala gizarteko egoera konplexuaren erakusgarri zen. Diputatuen artean garai bateko estamentuetako kideak zeuden(nobleak, elizako dignitateak), eta haien artean kleroak garrantzi handia zuen. Bestalde, hirietako erdi-mailako klaseen ordezkariak zeuden,baita estatuko langileenak (militarrak,magistratuak eta funtzionarioak) langile liberalenak eta merkataritza jardueretan aritzen zirenak ere.\nBurgesia ez zen izan iraultza liberalean protagonismoa izan zuen gizarte-klase bakarra. Kleroaren eta nobleziaren zati batek iraultza babestu zuten, baina talde horien gehiengoa absolutisten aldekoa zen. Hona hemen horren adibide garbi bat: Salvador Vinyals industrialari katalana iraultzaren alde zegoen; Torenoko konde aristokratak, berriz, liberalismoa babestu zuen. Erreformetako asko elizgizon liberalek iradoki zituzten; Mu\u00f1oz Torrerok, Espigak, Villanuevak eta martinez marinak, besteak beste. Ospe txarreko monarkia erreformatzeko aukeratzat hartu zuten gortea funtzionarioek, eta militarrek garrantzi handia izan zuten ia XIX. mende osoan. Cadiz errefuxiatuz jositako hiri setiatu bat zen, eta bizitza sozial handia zegoen kafetegietan, plazetan, egunkarietan eta ganberan bertan. Sentsazio horrek diputatuak adoretu zituen, eta Espainia atzerapenetik eta eraginkortasun ezetik ateratzeko aukeratzat hartu zuten haien legegintza-lana. Giro horretan, prentsa politikoa eta iritzi publikoa sortu ziren, gorteek 1810eko azaroaren 10ean onartutako inprenta-askatasunerako dekretuari esker. Azkar agertu ziren eztabaidetan bi fakzio edo alderdi handi: absolutista eta liberala. Urte haietan, 300 diputatuk osatzen zituzten gorteak. Haietatik 104 bildu ziren inaugurazio egunean;184, konstituzioa onartu zenean; eta 223 itxieraren unean. Frantsesak kanporatu ostean, 1814ko urtarrilean, ohiko gorte berriak Madrilera eraman zituzten.\nGorteen legegintza-lana.\nCadizko gorteen legegintza-lana izugarria izan zen, eta ordura arte indarrean egondako printzipioekin erabat hautsi zuen."}
{"id": "273506", "revid": "96586", "url": "https://eu.wikipedia.org/wiki?curid=273506", "title": "Dimitrios I.a Konstantinoplakoa", "text": "Dimitrios I.a Konstantinoplakoa (Istanbul, Turkia, 1914ko irailaren 8a - 1991ko urriaren 2a) elizgizona izan zen, Konstantinoplako aitalehen ekumenikoa 1972tik 1991 arte.\nBizitza.\nGreziar klasizismoko ikasketak egin zituen. 1931n Marmara itsasoaren ondoko Halki monasterio kristau-ortodoxoan sartu zen. Diakono egin zutenean (1937), zenbait hiritan bete behar izan zuen bere kargua: Grezia ipar-ekialdean (1937-1938), Istanbulgo behe-auzoetan (1939-1945) eta Teheranen (1945-1950). 1964an Konstantinoplako patriarkaren laguntzaile izendatu zuten Turkiako hiriburuan, eta urte berean metropolitano (artzapezpiku) egin zuten. 1972an Turkiako eskualdeko metropolitano bihurtu zen, eta urte hartan bertan Konstantinoplako Patriarka aukeratu zuten. Orduan hartu zuen Dimitrios I.a izena. Pobrezia hartu zuen kristau-fedearen ikurtzat. 1980an eliza katoliko-erromatarraren buru Joan Paulo II.arekin elkartu zen, bi elizen arteko harremanak hobetzeko elkarrizketa-saio bati hasiera eman nahian, baina azkenean elkarrizketak bertan behera geratu ziren. Vatikanoaz gainera, Britainia Handia eta Sobietar Batasunera ere joan zen, bertako elizetako buruekin elkarrizketatzera. Ez zuen haiekin akordiorik lortu, baina harreman onak izatera iritsi ziren. 1987an, Vatikanora bidaiatu zuen, eta Joan Paulo II.ak San Petri basilikan hotsandiko ekitaldi batekin egin zion harrera."}
{"id": "273507", "revid": "96586", "url": "https://eu.wikipedia.org/wiki?curid=273507", "title": "Elisha ben Abuyah", "text": "Elisha ben Abuyah (; Jerusalem, I. mendea) bere fedeari uko egin zion irakasle judua izan zen. Mendeetan zehar, bera izan da judu heretikoen eredu nagusia. Talmud liburuan zeharka baizik ez dute aipatzen, eta \"Aher\" izenaz beti (hebreeraz \u00abbestea\u00bb). Fedearen ageriko ukapen horrek min handia eragin zuen juduen artean, Palestinan lege-judua irakasten zuten 200 \"tanna\" edo maisu nagusien artekoa baitzen. Etxe oneko semea zen; txikitatik hasi zen irakasle-ikasketetan, baina \"tanna\" bihurtu ondoren uko egin zion ortodoxia hari. Talmuden arabera, Elishak saldu egin zituen bere herrikideak, Hadriano Erromako enperadoreak juduen aurkako jazarpenari ekin zionean. Talmud liburuan Elishari buruz agertzen diren datuak ez dira batere garbiak; datu batzuen arabera, kultura eta filosofia grekoetan barrena abiatu zen. Beste pasarte batzuek bi jainkoengan sinisten zuela adierazten dute, beste hainbatek kristau bihurtu zela diote, eta, azkenik, bada gnostikoekin harreman estuak izan zituela adierazten duenik. Dena den, Elisharen apostasiaren jatorria misterioz betea ageri da gaur egun ere, argi dago Elisharen jokaera hark eragin handia izan zuela bere garaian."}
{"id": "273508", "revid": "46380", "url": "https://eu.wikipedia.org/wiki?curid=273508", "title": "Tom\u00e0s Garc\u00e9s", "text": "Tom\u00e0s Garc\u00e9s i Miravet (Bartzelona, Katalunia, 1901eko urriaren 9a - 1993ko azaroaren 16a) katalan olerkari eta kazetaria izan zen.\nBiografia.\nLegeak ikasi zituen arren, kazetaritzan eta literaturan jardun zuen buru-belarri.\nKazetaritzari dagokionez, hainbat aldizkari eta argitaldarirentzat lan egin zuen, adibidez, \"La Publicitat\", \"Revista de Catalunya\" eta \"Serra d'Or\". Halaber, \"Quaderns de Poesia\"ren sortzaile izan zen. 1922. urtean \"Vint can\u00e7ons\" (\"Hogei abesti\"), Juan Ram\u00f3n Jim\u00e9nezen eragina nabarmen agertzen duen obra, eman zuen argitara. Joera horri berari jarraituz idatziak dira, orobat, \"L'ombra del lledoner\", 1924; \"El Somni\" (1927, \"Ametsa\"), \"Parad\u00eds\" (1931, \"Paradisua\") eta \"El senyal\" (1935, \"Seinalea\"). Geroagoko obretan aipagarriak ditu \"Viatge d'octubre\" (1955, \"Urriko bidaia\"), \"Quaderns de la Selva\" (1962, \"Oihaneko liburuak\", hitz lauz idatzitako obra) eta \"Plec de poemes\" (1972, \"Poema bilduma\").\nBestalde, kritika literarioko liburuak eta saiakerak ere idatzi zituen, esaterako \"Paisatges i lectures\" (1926, \"Paisaiak eta irakurgaiak\"), \"Notes sobre poesia\" (1933,\" Poesiari buruzko oharrak\") eta \"Sobre Salvat-Papasseit y otros escritos\" (1972, \"Salvat-Papasseiti buruz eta beste zenbait idatzi\")."}
{"id": "273509", "revid": "28807", "url": "https://eu.wikipedia.org/wiki?curid=273509", "title": "Tom\u00e1s Garc\u00e9s", "text": ""}
{"id": "273511", "revid": "28807", "url": "https://eu.wikipedia.org/wiki?curid=273511", "title": "Tomas Garces", "text": ""}
{"id": "273512", "revid": "336", "url": "https://eu.wikipedia.org/wiki?curid=273512", "title": "Ignazio Silone", "text": "Ignazio Silone, jaiotza-izenaz Secondo Tranquilli, (Pescina, Aquila, Italia, 1900eko maiatzaren 1a - Geneva, Suitza, 1978ko abuztuaren 22) italierazko idazlea izan zen.\nBizitza.\nIkasketak apaizgaitegian egin zituen, harik eta 1915ean izandako lurrikara baten ondorioz aita eta bost anaia hil zitzaizkion arte. 1921ean Italiako Alderdi Komunistaren sortzaileetako bat izan zen, eta Togiattirekin batera alderdiaren ordezkari Moskun. Faxisten kontrako borroketan esku hartu zuen. Estalinismoa ez zuen onartu, eta 1930ean Alderdi Komunista utzi zuen. 1930etik 1945era Suitzan bizi izan zen; han ekin zion literaturari eta, ondorioz, Siloneren idatziak kanpoan aberrian baino lehenago ezagutu ziren.\nLehen eleberriak, partez bederen, autobiografikoak dira, eta haietan bere eskualdeko nekazarien bizitza eta borrokak deskribatu zituen modu errealistan, satira soziala nabarmena dela: \"Fontemara\" (1930); \"Pane e vino\" (1936, \"Ogia eta ardoa\"); \"Il seme sotto la neve\" (1942, \"Hazia elurpean\"). Geroztikako eleberrietan berriro Italiako hegoaldeko gizarte-gatazkak eta bere kezka espiritualak azaleratu zituen: \"Une manciata di more\" (1954, \"Masusta eskukada bat\"); \"Il segreto di Luca\" (1956, \"Lukasen sekretua\")."}
{"id": "273513", "revid": "56334", "url": "https://eu.wikipedia.org/wiki?curid=273513", "title": "Hannes Alfv\u00e9n", "text": "Hannes Alfv\u00e9n (Norrk\u00f6ping, Suedia, 1908ko maiatzaren 30a - Djusholm, Suedia, 1995eko apirilaren 2a) suediar astronomo eta fisikaria izan zen.\nFisikako Nobel saria jaso zuen 1970. urtean plasmei (ioi positibo eta negatiboak dituzten gasei) eta plasma horiek eremu magnetiko eta elektrikoetan duten portaerari buruz egin zituen ikerketengatik. Oinarrizko fisika, astronomia, astrofisika eta kosmologia landu ditu. Aurora polarraren fenomenoa, eguzkiak eta lurraren eremu magnetikoak jaulkitzen dituzten partikulen elkarreraginaren bidez azaltzen duen teoria bat proposatu zuen. Marte eta Jupiterren artean planeta bat sortzeko saioak huts egin ondoren gelditu ziren hondakinak izan daitezkeela asteroideak iradoki zuen. Unibertsoa materiaz adina antimateriaz osatuta dagoela bermatzen duen teoria bat garatu zuen. Eguzki-sistemaren barruan momentu angeluarraren banaketa azaltzen saiatu direnetako bat izan zen.\n\"Alfv\u00e9nen uhinak\" aurkitu zituen: plasmetan uhin magnetohidrodinamikoak zeudela iragarri zuen 1942. urtean. Bere ideiak izarretako plasmei eta izarretako erreaktoreei aplikatu zaizkie, eta bultzada handia eman diete plasma-konfinamendu magnetiko deiturikoaren bidez fusio nuklear kontrolatua egiteko ikerketei."}
{"id": "273514", "revid": "28807", "url": "https://eu.wikipedia.org/wiki?curid=273514", "title": "Hannes Olof G\u00f6sta Alfv\u00e9n", "text": ""}
{"id": "273515", "revid": "10891", "url": "https://eu.wikipedia.org/wiki?curid=273515", "title": "Kon Ichikawa", "text": " japoniar zinema-zuzendaria izan zen.\n1933an, Kiotoko J.O. estudioetako animazio-sailean hasi zen lanean, eta panpina artikulatuak filmatzeko teknika ikasi zuen han. Gero, zuzendari-laguntzaile gisa lanean hasi, eta Tokiora joan zen. Han, Natto Wada gidoigilea ezagutu eta esposatu zuen. Lan asko egin zuten elkarrekin, eta Nattok idatzi zizkion bere filmetarako gidoirik onenak. 1946an hasi zen filmak zuzentzen, baina 1956an egin zuen lehen maisulana: \"Harpa birmaniarra\", budismo-kutsuko gerraren aurkako filma; arrakasta handia izan zuen nazioarteko zinema-jaialdietan. 1959an, gai berari heldu zion film are gogorrago batean. \"Sua lautadan\" (1959) zuen izenburua film hark, eta Filipinetako gerraren miseriak kontatzen ditu oso modu gordinean. 1963an, \"Antzezle baten mendekua\" egin zuen, eta 1965ean \"Tokioko Olinpiar Jokoak\", joko haietako film ofiziala. 1980ko hamarkadan, zenbait film egin zituen gazteentzat, esate baterako, \"Horda basatiak\" (1980), komiki ezagun batean oinarrituta eta irudi erreala eta marrazki bizidunak nahastuz, eta \"Ilargiko printzesa\" (1987), herri-ipuin batean oinarritua."}
{"id": "273516", "revid": "119347", "url": "https://eu.wikipedia.org/wiki?curid=273516", "title": "Argos (Grezia)", "text": "Argos (grezieraz: \u1f0c\u03c1\u03b3\u03bf\u03c2, \"\u00c1rgos,\" ahoskatua) Greziako herria, Argolidan, Nauplion ondoan, 29,228 biztanle (2001). Arkeologi-leku garrantzitsuak ditu: antzokia (K.a. IV-III. m.), agora, odeoia, bainuetxe erromatarrak eta Erdi Aroko hiria, antzinateko akropoliaren gainean.\nArgos Greziako hiri zaharrentzat hartu zuten antzinatean. Argos zaharra izena eman zion Homerok akaziarren inperioari, Argos pelasgiarra, Tessalia zen bitartean. Argos hiria antzinateko mito greziar klasiko askoren kokagunea da.\nHistoria.\nMizenas eta Tirinto hirien itzalpean egon ondoan (K.a. 1650), Argos doriarren aurka altxatu eta Argolidako hiriburu bihurtu zen, berriz ere. Espartako lazedemoniarren aurkako gudu guztietan parte hartu zuen, zori hoberik gabe askotan. Mazedoniarren esku (K.a. 229) Akaiako Ligako kide izan zen. Erromatarren ondotik (K.a. 146tik aurrera), nolabaiteko garrantzia gorde zuen bizantziarren garaian. Godoen eskuetan egon zen III. eta IV. mendeetan. XIII. mendean Laugarren Gurutzadaren ondorioz fundatu zen Akaiako printzerriko hiri nagusia izan zen (1204, Gilen I.a). Greziako lehen biltzar nazionalak han egin zuen lehen bilkura (1821)."}
{"id": "273518", "revid": "77706", "url": "https://eu.wikipedia.org/wiki?curid=273518", "title": "Manfred Bieler", "text": "Manfred Bieler (Zerbst, Saxonia-Anhalt, Alemania, 1934ko uztailaren 3a - Munich, Alemania, 2002ko apirilaren 23a) alemaniar idazlea izan zen.\nBiografia.\nDessauko Philanthropinumen ikasi eta gero, Alemaniar literatura ikasi zuen Humboldt Unibertsitatean, Sortaldeko Berlinen. Idazle Alemaniarren Elkartean lan egin zuen, eta irratirako gidoiak idazten hasi zen 1957an. Eleberri satiriko bat izan zen Bielerren lehen liburu ospetsua: \"Das Kaninchen bin Ich\" (1963, \"Neu naiz untxia\"). Alemaniako Errepublika Demokratikoan debekatu egin zuten, eta 1969an argitaratu zuen Errepublika Federalean, \"Mari Morzeck\" izenburuarekin.\n1965ean, Pragara aldatu zen Bieler, eta herritartasun txekiarra hartu zuen. Pragako Udaberriak porrot egin zuenean, Munichen kokatu zen familiarekin. 1973an, Bavariako Arte Ederren Akademiako kide izendatu zuten. Alemaniako bi aldeetan berari gertatutakoak eta bi Alemanien historiaren ikuspegi kritiko zorrotza izan dira Bielerren gai nagusiak.\nBesteak beste, kontakizun eta eleberri hauek idatzi zituen: \"Der M\u00e4dchenkrieg\" (1975, \"Nesken gerra\"), \"Der junge Roth\" (1968, \"Roth gaztea\"), \"Der Kanal\" (1978, \"Ubidea\"), \"Der B\u00e4r\" (1983, \"Hartza\") eta \"Still wie die Nacht\" (1989, \"Gaua bezain lasai\") liburu autobiografikoa. Irratirako eta telebistarako gidoi ugari ere idatzi zituen."}
{"id": "273519", "revid": "56334", "url": "https://eu.wikipedia.org/wiki?curid=273519", "title": "Fawzia Alashmawi", "text": "Fawzia Alashmawi (Alexandria, ?) egiptoar idazlea da. Gaztetan alde egin zuen Egiptotik, eta Genevan finkatu zen, Suitzan. Arabierako eta islamiar ikasketetako irakaslea da Genevako Unibertsitatean 1979az gero. 1983an Suitzako Unibertsitateko arabiera eta islamiar zibilizazioko doktoregoa eskuratu zuen. Alashmawik hainbat ekimenetan parte hartu ohi du bere erroak eta jatorri egiptoarra defenditzearren; besteak beste, Islama eta Mendebaldeko Geneva elkarteko, Suitza eta Kultura Islamiarra Elkarteko, eta Suitzako Egiptoar Elkarteko kidea da. Bere literatura-lanetan ere bere jaioterriaren mirespena nabarmentzen du. Obra aipagarriak ditu, ingelesez, \"Emakume musulmanen estatusa\" (1994), \"Mediterraneo aldeko 7 herrialdetako historiako testuliburuen ikerketa\" (1996), \"Musulmanen ahotsa Suitzan\" (1997) eta abar; frantsesez, berriz, \"Juduen rola Medinan\" (1971), \"Emakumeak Egiptoko gizarte garaikidean\" (1985), \"Fundamentalismoa islamean\" (1988), \"Testuliburuen ikerketa konparatiboa\" (1996); eta arabieraz, \"Arabiar ospetsuak: Ibn Battuta esploratzailea\" (1986), \"Atzerritarrak etxean\" (1995), \"Alexandria 60\" (1996), \"Zazpi nesken elezaharra\" (1998)."}
{"id": "273520", "revid": "96586", "url": "https://eu.wikipedia.org/wiki?curid=273520", "title": "L\u00e9on Blum", "text": "L\u00e9on Blum (Paris, Frantzia, 1872ko apirilaren 9a - Jouy-en-Josas, Frantzia, 1950eko martxoaren 30a) idazlea eta politikaria izan zen.\nBizitza.\nHasieran literatura eta antzerki-kritika idatzi zuen. 1902an Frantziako Alderdi Sozialistan sartu zen, Jaur\u00e8sekin batera, eta \"L'Humanit\u00e9\" aldizkarian lan egin zuen. Tourseko batzarrean (1920), II. Internazionalari atxiki zitzaion eta boltxebikeen kontrako gutxiengoaren barnean kokatu zuen bere burua.\nFronte Popularraren lehen gobernuburua izan zen (1936ko ekainetik 1937ko ekainera). Agintaldi horretan, 40 lan-orduko astea, opor ordainduak eta beste hobekuntza sozialak ezarri ziren. Espainiako gerran esku ez hartzearen aldeko politikak zatiketa sorrarazi zuen ezkerreko alderdietan eta gobernua erorarazi zuen. 1940an Vichyko gobernuak atxilotu zuen eta 1943an Buchenwaldera eraman zuten. Askatu ondoren, gobernu buru zela, IV. Errepublikako erakunde konstituzionalak plazaratu zituen.\nPresondegian idatzitako \"\u00c0 l'\u00e9chelle humaine\" (\"Gizakiaren neurrira\") lanak (1946an argitaratua) Blumen pentsamendu politikoa azaltzen du; marxismoaren funtsezko tesiak sartaldeko kultura burgesaren oinarri moral eta intelektualekin adosteko saioa da."}
{"id": "273521", "revid": "28807", "url": "https://eu.wikipedia.org/wiki?curid=273521", "title": "Leon Blum", "text": ""}
{"id": "273522", "revid": "512", "url": "https://eu.wikipedia.org/wiki?curid=273522", "title": "Federico Garc\u00eda Moliner", "text": "Federico Garc\u00eda Moliner (Borriana, Castell\u00f3, Espainia, 1930eko martxoaren 4a) fisikaria da.\nBizitza.\nMadrilgo Complutense Unibertsitatean egin zituen ikasketak. Zientzia Fisikoetako lizentzia atera zuen 1954an, eta doktoregoa, Cambridgeko Unibertsitatean (1958an) eta Madrilgoan (1960an). CSICen hasi zuen ibilbide profesionala, eta Illinoisko Unibertsitateko irakaslea izan zen 1961etik 1964ra. Bestalde, Madrilgo Unibertsitate Autonomoko katedraduna izan zen 1974tik 1979ra. Gai solidoen fisikaren inguruko azterketen aitzindaria izan zen Espainian, eta haren lanek ospe handia izan dute mundu guztian. Bereziki aipatzekoa da \"Gainazaleko Greenen funtzioak\" izeneko obra, funtzioen gainezartze-metodoa deskribatzen duena: gai solidoaren propietateak beren atomoen eta elektroien propietateen arabera aztertzen ditu, eta ezinbestekoa da gaur egungo elektronikaren garapenerako. Molinerren ikerketak Espainian eta beste herrialde batzuetan eman dira argitara.\nNabarmentzekoa du, batez ere \"Introduction to the Theory of Solid Surfaces\" (1979, \"Gainazal solidoen teoria\") liburua, oinarri-oinarrizko obra solidoen fisika ikasi nahi dutenentzat. 1992an, Ikerketa Zientifiko eta Teknikoko Asturiasko Printzea saria eman zioten egoera solidoko fisikari egindako ekarpenengatik. Gaur egun, Castell\u00f3ko Jaume I.a Unibertsitateko katedraduna da, eta han segitzen du egitura erdieroale kuantikoei buruz ikertzen."}
{"id": "273524", "revid": "1545", "url": "https://eu.wikipedia.org/wiki?curid=273524", "title": "Hussein Ali Montazeri", "text": "Hussein Ali Montazeri (; Najafabad, Isfahan probintzian, 1922ko irailaren 22a - Qom, 2009ko abenduaren 19a) irandar irakaslea eta xiiten buruzagia da izan zen.\nIsfahaneko Teologia Eskolan ikasi zuen, eta Zientzia eta Filosofiako irakaslea izan zen Qomeko Teologia Eskolan. 1960ko hamarraldian, Khomeini imanaren ikasle izan zen. 1963an, xahren nekazari-erreformaren istiluetan, atxilotu egin zuten. Hurrengo urtean, Khomeini buruzagia bisitatu zuen Iraken. Handik itzuli zenean, atxilotu egin zuten berriz ere, eta Irango nekazari-inguruetara bidali zuten 1963-1964an. 1980an, Qomera itzuli zen, eta irakasle gisa lan egiten zuen han. 1985ean, Khomeini imanaren jarraitzaile ofizial izendatu zuten. Baina zenbait apaizek atzera bota zuten, erlijioaren hierarkian beheregi zegoelako. Hala, saiatu zen erlijio-liburuak irakurtzen eta Korana erakusten, buruzagien piramidean gorantz egiteko asmoz. Alderdien konstituzioaren aldeko agertu zen, islamismoaren barruan betiere, eta baita hauteskunde libreen eta iritzi-askatasunaren alde ere. Bere herrialdeko gobernuaren aurrean jarrera kritikoa izan baitzuen, Jakintsuen Biltzarra uztera behartu zuten. 1997an, etxean atxilotuta egotera behartu zuten Khamenei aiatolah kritikatzeagatik, eta 2003ra arte egon zen egoera horretan."}
{"id": "273525", "revid": "336", "url": "https://eu.wikipedia.org/wiki?curid=273525", "title": "Talat Pasha", "text": "Talat Pasha (otomandar turkiera zaharrean: \u0637\u0644\u0639\u062a \u067e\u0627\u0634\u0627, batzuetan \"Tala'at Pasha\" edo \"Talaat Pasha\" transkribatua), jaiotze izena Mehmed Talaat (otomandar turkiera zaharrean: \u0645\u062d\u0645\u062f \u0637\u0644\u0639\u062a, turkieraz: \"Mehmed Tal\u00e2t\" edo \"Mehmet Talat\") (K\u0131rcaali, 1874ko irailaren 1a - Berlin, 1921eko martxoaren 15a ) Otomandar Inperioko politikaria izan zen. \"Turkiar gazteak\" erakundearen buruzagia izan zen, eta Otomandar Inperioko Bisir Handia 1917-1918 bitartean.\n\"Turkiar gazteak\" erakundean jardun zuen gaztetandik, eta 1893-1895 bitartean kartzelan egon ondoren, goi-mailako karguak bete zituen Turkiako telegrafo-konpainian, 1908an kaleratu zuten arte. Turkiar gazteen matxinadaren ondoren (1908), diputatu hautatu zuten Edirnen, eta 1909an Barne Arazoetarako ministro izendatu zuten, eta Postarako ministro egin zuten ondoren. Lehen Mundu Gerra hasi aurretik, aliatuen aldeko jarrera garbia erakutsi zuen baina, Enver Pasha gerra-ministroaren eraginez, alemaniarren alde jarri zen gerra hasitakoan. Barne-arazoez arduratu zen 1914tik aurrera, eta armeniarren deportazioa eta gupidagabeko genozidioa bideratu zituen (600.000 armeniarretik gora hil ziren neurri haien ondorioz). Inperio Otomaneko Bisir Handi izendatu zuten 1917an, eta Alemaniara ihes egin zuen 1918ko urrian, gerra amaitu baino lehenago, turkiar gobernuko beste goi-agintari batzuekin. Hiru urte geroago, atentatu batean hil zuten Berlinen armeniar batzuek."}
{"id": "273526", "revid": "28807", "url": "https://eu.wikipedia.org/wiki?curid=273526", "title": "Mehmed Talat Pa\u015fa", "text": ""}
{"id": "273527", "revid": "336", "url": "https://eu.wikipedia.org/wiki?curid=273527", "title": "Pedro Zarrabeitia", "text": "Pedro Zarrabeitia Mi\u00f1aur (Bilbo, 1939ko irailaren 1a - 2018ko apirilaren 3a) bizkaitar argazkilaria eta idazlea zen. Lanbidez ingeniaria zen, baina gaztetatik argazkizale zelarik, 70eko hamarkada-amaieran heldu zion argazkigintzari. Lehen erakusketa Zarautzen egin zuen 1977an, eta 1980an Bilboko Arte Ederren Museoan erakusketa bat eskaini zitzaion lehenengo argazkilaria bilakatu zen. Urte berean, \"Estudios de color\" izeneko liburua argitaratu zuen. 1983an, Eusko Jaurlaritzaren beka bati esker osatu zuen bere prestakuntza. Euskal Herrian zein Espainiako hainbat hiritan aurkeztu zituen bere lanak, baita atzerrian ere, Montr\u00e9alen, Chicagon eta Denverren, besteak beste, eta sari ugari lortu zituen: Arteder, San Prudentzio Saria, Argizaiola, Bilbo Hiria, Gaud\u00ed domina... 1975ean Algortan sortutako Irudi Taldearen bultzatzaile eta, hainbat urtez, lehendakari izan zen, eta argazkigintzari emandako Irudi galeriaren sorreran ere parte hartu zuen 1989an. Getxoko Irudi Taldea argazkilari-kolektiboaren sortzaile eta bultzatzailetako bat da. Bere liburuen artean aipagarriak ditu \"Mobiliario urbano\", lehen aipatutako \"Estudios de Color\", \"La ciudad envuelta\", \"Expresi\u00f3n mural en Bizkaia\", \"Florilegios\"."}
{"id": "273528", "revid": "56334", "url": "https://eu.wikipedia.org/wiki?curid=273528", "title": "Camillo Benso (Cavourreko kondea)", "text": "\"Camillo Paolo Filippo Giulio Benso edo Cavourreko kondea\"' (Turin, garai hartan, Frantzia), 1810eko abuztuaren 10a - Turin (Garai honetan, Italia), 1861eko ekainaren 6a) italiar batasuna gauzatu zuen politikaria izan zen.\nBiografia.\nPiemonteko handikien sendi batean sortu zen, eta Cavourreko Mixol Benso markesaren eta Ad\u00e8le de Sellon suitzar damaren semea izan zen.\nIdeia liberaleko aristokrata, gaztaroan Akademia Militarrean ikasi zuen, eta ingeniaritza buru izatera heldu zen. Bizitza militarrari gutxi lotuta, gudarostea utzi eta atzerrira bidaiatzeari ekin zion, Frantzia eta Britainia Handia bezalako herrialde garatuenetako garapen ekonomikoa aztertuz, edozein gairi buruzko berrikuntzetan izen ematen zuen bitartean.\n22 urte zituela, Grinzaneko alkate izendatu zuten, bere sendiak lurralde ugari zituen herria. Herriari izena aldatu zioten eta Grinzane Cavour izena hartu zuen, Camillo Bensori esker ona emateko, 17 urte baino gehiagoz izan baitzen bertako alkate.\nLehen urratsak politikan.\n1847an politikan lehen hastapenak egin zituen, Cesare Balborekin batera egunkari liberal batean, \"Il Risorgimento\" izenekoa.\n1848an, Karlos Alberto erregeak Konstituzioa onartu zuen. Eskuineko diputatu eta finantza-ministroa izan zen Turinen, baina kargua utzi behar izan zuen 1852an, ezkerrarekiko hitzarmena (\"connubio\") izenpetu ondoren. Viktor Emanuel II.ak deitu zion berriz ere urte bereko azaroan, eta Piamonteko politikaren buruzagi bihurtu zen Cavour.\n1850ean, \"Siccardi legeen\" alde egin zuen hitzaldi batean eta Massimo D'Azeglioren gobernuko kide izatera iritsi zen, Nekazaritza, Merkataritza eta Itsas Armadako ministro, eta, 1851n, kontrol ekonomikoa osatu zuen finantza-eskumenak ere bereganatu zituenean. 1852n, ezker liberaleko indar nagusiena zen Urbano Rattazzirekin eginiko koalizio batek Ministro Kontseiluaren lehendakaritzara eraman zuen azaroan.\nErreformak.\nKargu honetan, Cavourreko kondea Sardiniako erresumaren ekonomia eta industria indartzeko ahaleginetan murgildu zen, burdinbideak eta bide-sareak eraiki eta Fr\u00e9jus tunela abian jarriz. Nekazaritzan aurreratzeko, ekoizpen berriak txertatu zituen eta ureztatze-bideak eraiki eta hobetu zituen. Burdingintza sortzea sustatu zuen, eta ehungintzari ere lagundu zion. Gudarostean erreformak egiteko, La Marmora jeneralaren laguntza izan zuen, eta La Speziako itsas armategia erakitzea agindu zuen.\nBarne-politika.\nArlo honetan, Cavour monarkia konstituzionalaren bidetik aritu zen eta liberalismoa bultzatu zuen bai politikan eta baita ekonomian ere, baina erreforma hauek guztien arrazoia matxinada demokratiko edo errepublikazaleak uxatzea izan zen. Cavourren ustez, Piemonte-Sardiniak industrializazioa zaindu behar zuen ekonomia aurrerakoi bat ziurtatu nahi bazuen eta, horretarako, protekzionismoa ere erabili beharrean izango bazen ere, doktrina liberalak ezinbestekoak ziren.\nCavourren ustez, demokraziaren hainbat printzipio onargarriak ziren, baina eraentza politikoaren burua elite baten pean egon behar zuen. Ideia hauek aldendu zuten Giuseppe Garibaldigandik, honen ustez, demokraziak proletalgoa eta nekazariak ere barnean hartu behar baitzituen. Cavourrek, berriz, klase ertaina eta burgesia bakarrik ikusten zituen politikan.\nEliza Katolikoaren boterea ere doitzen saiatu zen eta haurrentzako babes-etxeak eraikitzea sustatu zuen eta jesulagunen aurka borrokatu zen, hezkuntzan haiek baitzuten monopolioa.\nGizarte arloan kontserbadore, baina ez zuen kleroak estatu liberalaren gainean pribilegioak izatea onartzen, eta hainbat fraide-ordena ezdeusean utzi eta elizaren pribilegioak eraisten zituen legea onartzea lortu zuen Piamonte-Sardinian. Lege honek berealdiko eskandalua piztu zuen kontserbadoreen artean, eta aurrez-aurre jarri zuen Viktor Emanuel II.a erregearekin. 1855eko apirilaren 26an, erregeak Cavour dimisiorantz eraman zuen, baina, egun batzuk igaro ondoren, Viktor Emanuelek berriro deitu zion kondeari, legegaia nahikoa alboratuta geratu bazen ere.\nAtzerri-politika eta Italiaren batasuna.\nItalia handiaren ametsak gidatua, frantses eta ingelesekin aliatu zen Austriako habsburgotarren aurka eta, Niza eta Savoia Frantziaren esku utzi behar izan bazituen ere, Emilia eta Toscana Piemonterentzat lortu zituen. Garibaldiri emandako laguntza militarrari esker, Napoli eta Sizilia batzea lortu zuen. Italiako batasunaren aitzindari izan zen, baina ez zuen bere ametsa erabat gauzatua ikusterik izan, bera hil baino lehentxeago Italiako erresuma aldarrikatu bazen ere (1861eko martxoaren 14).\nCavour oso politiko trebea izan zen Piemonte-Sardiniaren aldeko aliantzak lortzen. Savoiako etxearen pean egongo zen estatu indartsu bat eraiki nahi zuen Italia iparraldean, baina, horretarako, Piemontek Europako potentzien laguntza behar zuen, Austria indartsua aurrez-aurre jarriko baitzitzaion Piemonteren garapen horri. Cavourrek ez zuen 1849ko esperientzia errepikatu nahi, Piemonteko erresuma ahulegia baitzen Austriarekin, bakarrik, borrokatzeko eta gainontzeko Italiako estatuen laguntza oso baliozkoa zen.\n1854an, Krimeako Gerra hasi zenean, Cavourrek aukera bat ikusi zuen: Turkiaren lagun ziren Frantzia eta Erresuma Batua lurralde haietan nagusitasuna izan nahi zuen Errusiaren aurka ari ziren. Cavourrek Piemonteren laguntza eskaini zien potentzia handiei, Mediterraneoan zituen portuak eskainiz eta Krimeara joango zen gudarostean ere esku hartuz.\nTuringo legebiltzarrak ez zion erraz eman baimena espedizio horri: ez zuen piemontear gudariak urruneko lurralde batera borrokara joan behar zutenik ulertzen. Ez zuten interesik han, baina Cavourrek bere helburua lortu zuen eta Piemonteko tropek gogotsu jardun zuten garaileen aldean eta Cavourrek saria jaso zuen, Frantzia eta Erresuma Batuaren ondoan eseri zen negoziazio-mahaian.\n1856an, Frantzia, Errusia eta Erresuma Batuak Parisko Ituna izenpetu zuten Austriako ordezkariaren aurrean. Egia esan, Cavourrek ez zuen lur konpentsaziorik lortu Piemontek gudan esku hartzeagatik, baina saioetako bat \"Italiako arazoa\" eztabaidatzeko erabili zen, eta hori izan zen bere lorpena, gobernu atzerakoien errepresioaz hitz egiteko aukera izan baitzuen eta Austria-Hungariako Inperioa egin zuen erdiuharte osoan eratzen ari ziren higikunde iraultzaileen erantzule bakarra. Matxinada hauek mehatxu iraultzaile bilaka zitezkeen Europako gobernu ororentzat eta \"Italiako arazoa\" garrantzi handikoa ikusi zuten.\n1858an, Napoleon III.arekin elkarrizketatu zen, habsburgotarren aurrean, Frantzia eta Piemonteren arteko ituna berresteko. Frantziak aliatu garrantzitsua irabaziko zuen Europako hegoaldean eta Cavourrek Frantzia Austriaren aurka militarki borrokatzea lortzeko itxaropena zuen.\nItalian, Viktor Emanuel II.a eta Cavourrek neurri liberalak txertatzeko ahalegina egin zuten, era horretan Italiako estatuak era baketsuan batuko zitzaizkielako. 1860an, Giuseppe Garibaldiri lagundu zion Il Risorgimiento eta Italia batuaren ideian. Frantziaren inbasioaren aurka borrokatzen ari ziren eta 1870ean Italia batuta zegoen, jada.\nAliantza Frantziarekin.\nCavourren ekintzei esker, 1859an, Piemonte eta Frantzia Austriaren aurka jarri ziren. Austria galtzaile, Lombardia Piemonterentzat izan zen, baina Napoleon III.ak uste baino azkarrago bukatu zuen guda, Austriarekin armistizioa izenpetu baitzuen. Cavourrek dimisioa aurkeztu zuen, Lombardiaren lorpena Piemontek itxaro zuen ordainsaria baino askoz ere txikiagoa zen-eta. Hala ere, Viktor Emanuel II.aren gustuko ez bazen ere, 1860an, kondea berriro zen kontseiluaren lehendakari.\nAustriaren ahuldade politiko eta militarra zela medio, eta Erresuma Batuaren laguntza diplomatikoaz baliatuz, 1860an, Cavourrek herri-galdeketak ezartzea lortu zuen Toscanan, Modena eta Parmako dukerrietan eta Aita Santuen Lurraldean, Piemonte-Sardinia erresuma barnean sartu ahal izateko.\nPiemonteko gobernuarentzat mingarri samarra bazen ere, frantziarren laguntza behar zuen Italia batzeko egitasmoan, eta, horretarako, Cavourrek Niza eta Savoia haientzako uztea komenigarritzat jo zuen.\nBi Sizilietako Erresumaren batasuna.\nNeurri batean, Cavourrek Alkandora Gorriak antolatzen lagundu zion Garibaldiri 1860ko apirilean, baina, era berean, Sizilia Piemonteko erresumari berehalakoan batzeko presioa ere egin zion, eta Garibaldik uko egin zion horri. 1860ko uztailean, Napoli Piemonteren aldeko matxinadan sartzeko ahalegina egin zuen Cavourrek, baina ez zuen lortu eta Garibaldi geratu zen han, jaun eta jabe.\nCavourrek Viktor Emanueli eskatu zion Garibaldik bere tropak Messinako itsasartean gerarazteko, baina erregeak ez zion jaramonik egin eta, abuztu erdi aldera, Alkandora Gorriak Bi Sizilietako Erresuma inbaditzen hasi ziren.\nAzkenean, iraultzaile arriskutsu hura gerarazteko aitzakian, Frantziak baimena eman zion Cavourri Piemonteko gudarostea Aita Santuen Lurraldera bidaltzeko, baina ez zion Erromari eraso egin, Napoleon III.ak garnizio bat baitzuen han Pio IX.a babesteko.\nItaliako Erresumaren aldarrikapena.\nUrrian, Piemonteko gudarostea \"Alkandora Gorriekin\" batera zebilen, eta haIek Napoli hartu zuten. Garibaldik Viktor Emanueli eman zion Italia Hegoaldeko aginte politikoa eta erdiuhartearen nolabaiteko batasuna lortu zen, baina, aldi berean, Garibaldik Cavour kargutik kentzea ere eskatu zuen, eta erregeari ez zitzaion gustatu. 1861eko martxoaren 17an, hegoaldeko borboitarren azken porroten ondoren, Viktor Emanuel II.a egin zuten errege Turinen, eta Cavourren egitasmo estimatua gauzatu zen.\nCavourren ahaleginak, Venezia oraingoz baztertu eta aita santuarekin hitzarmena lortzera zuzendu ziren, baina planak bukatu aurretik, Cavour hil egin zen sendiak Turinen zuen jauregian, ziurrenik malariak jota. 1861eko ekainaren 6an izan zen, eta 50 urte besterik ez zituen."}
{"id": "273529", "revid": "6327", "url": "https://eu.wikipedia.org/wiki?curid=273529", "title": "Cavourreko kondea", "text": ""}
{"id": "273531", "revid": "512", "url": "https://eu.wikipedia.org/wiki?curid=273531", "title": "Lorenzo Herv\u00e1s y Panduro", "text": "Espainiar jesuita eta filologoa (Horcajo, Cuenca, 1735 - Erroma, 1809). Alcala de Henareseko unibertsitatean ikasia, 1756 arte. Apaiztu ondoren, hizkuntza klasikoetako irakasle izan zen Caceresen eta Madrilen. Jesusen Lagundia Espainiatik egotzi zutenean (1767), Italiara joan zen. Pio VII.ak Quirinaleko bibliotekari izendatu zuen (1802-1809). Jakintza handiko gizona zen; 1778-1792 bitartean \"Unibertsoaren ideia\" obra idatzi zuen, italieraz (27 liburuki). Giza bizitzaren alderdi guztiak ukitzen dituen eta filologia konparatuan berebiziko garrantzia izan duen beste obra bat ere badu, sei liburutan banatua: \"Hizkuntza ezagunen katalogoa\" (1784-1787). Besteak beste, euskarari eskaini zion kapitulu bat ongi taxutua. Misiolari jesuitek munduko bazter guztietatik ekarritako materiala erabili zuen hainbat hizkuntzaren jatorri eta etnografia-loturak erakusteko. Beste obra batzuk: \"Vocabulario pol\u00edgloto, con proleg\u00f3menos sobre m\u00e1s de CL lenguas\" (1787), \"Viaje est\u00e1tico al mundo planetario\" (1793-1794), \"Escuela espa\u00f1ola de sordomudos o Arte para ense\u00f1arles a escribir y hablar el idioma espa\u00f1ol\" (1795)."}
{"id": "273532", "revid": "336", "url": "https://eu.wikipedia.org/wiki?curid=273532", "title": "Olga Ladyzhenskaya", "text": "Olga Alexandrovna Ladyzhenskaya (; Kologriv, Kostroma oblasta, SESB, - San Petersburgo, ) sobietar matematikaria izan zen.\nBizitza.\nOlgaren aitak eragin handia izan zuen alabaren matematikazaletasunaren garapenean. Familiako gorabeherak zirela medio, Moskuko Unibertsitatean graduatu zen urte berean, 1947an, Leningradora \u2014gaur egungo San Petersburgora\u2014 joan zen bizitzera, eta geroztik hantxe lan egin zuen. 1949an filosofian doktoratu zen Leningradoko Unibertsitatean, eta 1953an, berriz, matematika eta zientzia fisikoetan Moskuko Unibertsitatean.\n1955az geroztik matematika-irakasle izan zen San Petersburgoko Unibertsitateko Fisika Fakultatean, eta 1961az geroztik fisika matematikoaren laborategiko buru Errusiako Zientzia Akademiaren Steklov Matematika Institutuak San Petersburgon zuen egoitzan. 1981ean Errusiako Zientzia Akademiako urgazle aukeratu zuten eta 1990ean kide oso. Ekuazio diferentzial partzialetan lan egin zuen, funtsezko ekarpenak eginez ekuazio eliptiko, paraboliko nahiz hiperbolikoen esparruetan. Besteak beste, Ladyzhenskayaren \"Isuri likatsu konprimiezinei buruzko teoria matematikoa\" lana eskura izan ohi dute hidrodinamika-teorian lan egiten duten aditu guztiek."}
{"id": "273533", "revid": "336", "url": "https://eu.wikipedia.org/wiki?curid=273533", "title": "Maurice Sendak", "text": "Maurice Sendak (Brooklyn, New York, 1928ko ekainaren 10a - Danbury, Connecticut, 2012ko maiatzaren 8a) estatubatuar idazle eta marrazkilaria izan zen. Haur-liburuetarako egindako marrazkiengatik da ezaguna.\nBizitza.\nMaurice Sendak jatorri Poloniarren familia judu batekoa zen. Ez zuen haurtzaro samurra izan. Sendaken hitzetan, Walt Disneyren Fantas\u00eda filma ikusi ostean erabaki zuen ilustratzaile izan nahi zuela.\nBere obrarik garrantzitsuena 1963an argitaratutako \"Piztiak bizi diren lekuan\" da. Horrenbestekoa izan zen liburu honek lortu zuen arrakasta non arrakasta horrek gaur egun ere irauten duen. Sendaken ilustrazioek indar handia dute, liburu honetakoek askatasunarekin, boterearekin, desirekin, iluntasunarekin, ametsekin, debekatutako ametsekin eta amets gaiztoekin dute zerikusia.\nHaur Literaturaren baitan, munduan zehar famatua den Hartz Txiki pertsonaia literarioa ere sortu zuen, Else Holmelund Minarik idazle daniarrarekin elkarlanean. Bildumaren arrakastaren ondorioz, Hartz Txikiren telesaila sortu zuten, eta bertan ere parte hartu zuen ilustratzaileak.\nLiburuez gain, beraz, beste egokitzapen batzuk ere egin ditu, telesailen animazioa (\"Really Rosie\", 1975) edo \"Piztiak bizi diren lekuan\" liburuko antzerkirako egokitzapena (1979), besteak beste.\n2008an \"The New York Times\" egunkariari emandako elkarrizketan Sendakek homosexuala zela aitortu zuen.\nMaurice Sendak 2012ko maiatzaren 8an hil zen Danbury, Connecticuten."}
{"id": "273534", "revid": "2048", "url": "https://eu.wikipedia.org/wiki?curid=273534", "title": "Joaquim Ver\u00edssimo Serr\u00e3o", "text": "Joaquim Ver\u00edssimo Serr\u00e3o (Trem\u00eas, Santar\u00e9m, 1925eko uztailaren 8a) portugaldar historialaria da.\nBiografia.\nCoimbrako Unibertsitatean egin zituen ikasketak, eta Portugalgo Kultura irakatsi zuen hamar urtez Okzitaniako Tolosako Unibertsitatean (Frantzian). 1961ean, Lisboako Unibertsitateko Letretako Fakultatean hasi zen eskolak ematen. Portugalgo Kultura Zentroaren zuzendari izan zen bost urtez, Parisen, eta Endrike Infantearen Institutu Historikoa ere zuzendu zuen. 1973tik 1974ra, Lisboako Unibertsitateko errektore izan zen, eta, 1975ean, Portugalgo Historia Akademiaren lehendakari izendatu zuten.\nEhundik gora ikerkuntza-lan idatzi ditu Portugal, Espainia, Brasil, Europa eta Iberoamerikako historiaz: \"Portugalgo historia hemezortzi liburukitan\" (1977-2010), \"Portugalgo historiografiaren historia laburra\", \"Portugaldarrak eta Tolosako Unibertsitatea\", \"Unibertsitateen historia\", \"Marcelo Caetano\", \"Portugal munduan\", \"Joan II.aren ibilbidea\", \"Brasil filipinarretik 1640ko Brasilera\", \"Portugalen eta Frantziaren arteko harreman historikoak\" eta abar.\nOspe handiko historialaria da, eta Gizarte Zientzietako Asturiasko Printzea saria jaso zuen 1995ean, ordura arte egindako ikerkuntza-lan zehatz eta argiaren sarigarri."}
{"id": "273535", "revid": "28807", "url": "https://eu.wikipedia.org/wiki?curid=273535", "title": "Joaquim Verissimo Serr\u00e3o", "text": ""}
{"id": "273536", "revid": "12467", "url": "https://eu.wikipedia.org/wiki?curid=273536", "title": "Goncourt anaiak", "text": "Goncourt anaiak Edmond de Goncourt (Nancy, Frantzia, 1822 - Champrosay, 1896) eta Jules Goncourt (Paris, Frantzia, 1830 \u2013 1870) idazleak izan ziren, batera lan egin zutenak.\nBiografia.\nBildumazale amorratuak ziren biak, eta XVIII. mendea aztertu zuten (\"L\u00b4Art du XVIIIe si\u00e8cle\", 1859-1875). XVIII. mendeko pintura japoniarra eman zuten ezagutzera (\"Outamaro\", 1891). Iragana dokumentuetan oinarrituz kontatu zuten, eta oraina ere gisa berean kontatzen saiatu ziren: \"S\u0153ur Philom\u00e8ne\" (1861), erietxeetako bizitzaz; \"Ren\u00e9 Mauperin\" (1864) burgesia gazteaz; \"Germinie Lacerteux\" (1865) neskame histeriko baten balentriez.\nEleberri naturalistaren teorialariak izan ziren. Goncourt anaien lanik garrantzitsuena \"Journal\" izeneko liburu saila da. Bertan, XIX. mendeko literatura kronika berezia egiten da, bederatzi liburukitan. Julesek lehen hiruretan parte hartu eta gero hil baitzen, Edmond anaiak jarraitu zuen argitaratze-lanetan. Harenak dira, besteak beste: \"La Fille \u00c9lisa\" (1877), \"La Faustin\" (1882) eta \"Ch\u00e9rie\" (1884). \"Goncourt Akademia\" delakoaren kideak izendatu zituen Edmondek, frantsesezko urteko fikziozko prosa libururik onena hautatzeko (\"Goncourt saria\")."}
{"id": "273538", "revid": "28807", "url": "https://eu.wikipedia.org/wiki?curid=273538", "title": "Goncourt", "text": ""}
{"id": "273539", "revid": "336", "url": "https://eu.wikipedia.org/wiki?curid=273539", "title": "Walter H\u00f6llerer", "text": "Walter H\u00f6llerer (Sulzbach, Oberpfalz, Alemania, 1922ko abenduaren 19a - Berlin, Alemania, 2003ko maiatzaren 20a) alemanezko idazlea izan zen.\nBizitza.\nTeologia, filosofia, aleman filologia, filologia erromanikoa eta historia-ikasketak egin zituen. 47ko Taldeko kide izan zen, eta \"Azentuak\" literatura aldizkariaren argitaratzaile kide, 1954-1967 bitarteko urteetan. 1963an Berlingo \"Literatura Solasa\" sortu zuen, eta \"Sprache im technischen Zeitalter\" (\"Hizkuntza, teknikaren garaian\") aldizkaria argitaratzen hasi zen, Norbert Millerrekin batera. Idazle gisa, 1952an argitaratu zuen lehen liburua, gerrako gorabeherei buruzko poesia bilduma bat: \"Der andere Gast\" (\"Beste gonbidatua\").\nHasieran, haren poesiak G. Eich edo P. Celanen izadiaren poesiaren ildoa hartu bazuen ere, laster poesia esperimentala lantzen hasi zen: \"Au\u00dferhalb der Saison\" (1967, \"Sasoiz kanpo\"); \"Systeme\" (1969, \"Sistemak\"). Pixkana kritika sozialetik konpromisora igaro zen. Ildo horretan, eta Berlingo harresia eraitsi baino pixka bat lehenago, \"Mit dem Kamel durchs Nadel\u00f6hr. Junge deutschsprachige Literatur der Mauerrisse \"(1989, \"Gameluaz jostorratzaren zulotik barrena. Harresiaren pitzaduretako alemaniar gazte literatura\") argitaratu zuen."}
{"id": "273540", "revid": "336", "url": "https://eu.wikipedia.org/wiki?curid=273540", "title": "Rafer Johnson", "text": "Rafer Lewis Johnson (Hillsboro, Texas, 1935ko abuztuaren 18a - Sherman Oaks, Los Angeles, Kalifornia, 2020ko abenduaren 2a) dekatloian espezializatutako estatubatuar atleta izan zen.\n1955eko Panamerikar Jokoetan urrezko domina irabazi zuen, eta Mathiasen munduko errekorra hautsi zuen gainera; hala, 7.985 puntu lortu zituen. 1956an, Melbourneko Olinpiar Jokoetan parte hartu zuen, baina min hartu zuen, eta bigarren postuan gelditu zen. Orduko kalteak zirela eta, ezin izan zuen bi urtez lehiaketetan parte hartu. 1960an, Erromako Olinpiar Jokoetan, historiako finalik zirraragarrienetakoa bizi izan zen: Yang Chuan-Kwang taiwandarra eta Vassili Kuznetsov sobietarra izan zituen lehiakide. Chuang hamar probatik zazpitan izan zen garaile, baina, hala ere, Johnsonek irabazi zuen lehia, 8.392 punturekin, eta errekor olinpiko berria ezarri zuen. Hurrengo urtean, lehiaketatik erretiratu zen. Ondoren, kiroletarako jantziak eta tresnak egiten dituen enpresa batean lan egin zuen aholkulari gisa. Horretaz gainera, ongintzazko erakunde batean parte hartu zuen, eta kirol-lehiaketak antolatu zituen ezinduentzat. 1984an, Los Angeleseko Olinpiar Jokoetan, berak piztu zuen Koliseoko olinpiar sua."}
{"id": "273541", "revid": "28807", "url": "https://eu.wikipedia.org/wiki?curid=273541", "title": "Riyad", "text": ""}
{"id": "273542", "revid": "96586", "url": "https://eu.wikipedia.org/wiki?curid=273542", "title": "Arthur Meier Schlesinger", "text": "Arthur Meier Schlesinger (Columbus, Ohio, AEB, 1917ko urriaren 15a - Manhattan, New York, 2007ko otsailaren 28a) estatubatuar historialaria izan zen.\nBiografia.\nHarvard Unibertsitatean egin zituen ikasketak. Historia-irakasle izan zen unibertsitate horretan (1946-1961). 1952, 1956 eta 1960. urteetan Alderdi Demokrataren lehendakaritzarako hautagaiaren hautetsien taldeko kidea izan zen. 1960ko irabazleak, John Fitzgerald Kennedyk, lehendakari-kargua bere gain hartu zuzenean, aholkulari berezi izendatu zuen. Geroago, Kennedyren gobernuari buruzko kontakizun bat idatzi zuen: \"John F. Kennedyren mila egunak Etxe Zurian\" (1965). Liburuak Pulitzer saria irabazi zuen, biografia sailean, 1966. urtean. Kennedyren hilketa gertatu eta hilabete gutxira bere karguaren dimisioa aurkeztu zuen.\n1967an New Yorkeko Unibertsitateko humanitate irakasle izendatu zuten. Lanik aipagarrienak: \"Jacksonen aroa\" (1945; Pulitzer saria irabazitakoa, historia sailean, 1946. urtean); \"Roosevelten aroa\" (1957-1960, hiru liburukitan); \"Itxaropen politika\" (1963); \"Oinordekotasun mikatza: Vietnam eta amerikar demokrazia\" (1967); \"Lehendakaritza inperiala\" (1973); \"Robert Kennedy eta bere garaia\" (1978); \"Ameriketako historiaren zikloak\" (1986)."}
{"id": "273543", "revid": "336", "url": "https://eu.wikipedia.org/wiki?curid=273543", "title": "Richard Francis Burton", "text": "Sir Richard Francis Burton (Torquay, 1821eko martxoaren 19a - Trieste, 1890eko urriaren 20a) esploratzaile, hizkuntzalari eta idazle ingelesa izan zen.\nBizitza.\nOxforden ikasketak egin ondoren, Afganistango gerra hasi zelarik, Indiara joan zen soldadu (1842), baina gerrari baino gehiago eman zitzaion kulturari. Sanskritoaz gainera, Indiako beste bost edo sei hizkuntza eta persiera eta arabiera ikasi zituen. Gaixotu, eta Ingalaterrara itzuli zen 1849an. Ingalaterran, lau liburu argitaratu zituen Indiari buruz 1851tik 1852ra. 1853an, erromes joan zen Mekara, arabiarrez mozorroturik, eta, handik, Somaliako Berbera aldea esploratzera jo zuen. Royal Geographical Society delakoak proposaturik, Afrika erdialdeko aintzirak eta Niloren sorrera arakatzera joan zen, eta Tanganyika aintzira aurkitu zuen. 1861etik aurrera, Ingalaterrako kontsul izan zen Fernando Poon, Brasilen, Damaskon (Sirian) eta Triesten (Austrian). Dahomeyko eta Yoruben kultura aztertzen aritu zen, Fernando Poon kontsul zegoela. Hitita zibilizazioaren aztarnak ere berak atera zituen argitara lehenengoz. Literaturari egin zion ekarpenik garrantzizkoena \"Os Lusiadas\" eta \"Mila eta bat gau\" ingelesera itzultzea izan zen."}
{"id": "273544", "revid": "336", "url": "https://eu.wikipedia.org/wiki?curid=273544", "title": "Martha Gellhorn", "text": "Martha Gellhorn (Saint Louis, Missouri, 1908ko azaroaren 8a - New York, 1998ko otsailaren 15a) estatubatuar kazetaria eta eleberrigilea izan zen.\nHogeita bat urterekin Europara joan zen egunkari batentzat lan egitera. 1934an, Estatu Batuetara itzuli zen, eta Depresio Handiaren garaian Estatu Batuetako herriari irekitako zauriak agerian utzi zituen artikulu saila idatzi zuen: \"The Trouble I've Seen \"(1936, \"Nik ikusitako ezinegona\"). 1937an, gerrako berriemaile gisa hasi zen lanean, eta hurrengo bederatzi urteetan, Espainiako Gerra Zibilaz, Finlandia eta Txinako gerrez, eta Bigarren Mundu Gerraz idatzi zuen, besteak beste. Bizi izandako esperientzia guztiak erreportaje liburu batean bildu zituen: \"The Face of War\" (1959, \"Gerraren aurpegia\"). Hiru aldiz ezkondu zen: Parisen zela, Bertrand de Juvenal kazetariarekin; 1940an, Ernest Hemingwayrekin (batera ibili ziren Espainian, gerra zibilaren garaian, eta Hemingwayk berari eskaini zion \"For Whom the Bell Tolls\" liburua); eta 1954an, Tom Matthewsekin, \"Time\" aldizkariko zuzendari ohiarekin. Beste lan batzuk: \"A Striken Field\" (1939, \"Eremu hondatua\"),\" Liana\" (1943, \"Aihena\") eta \" The Weather in Africa\" (1978, \"Afrikako eguraldia\")."}
{"id": "273545", "revid": "512", "url": "https://eu.wikipedia.org/wiki?curid=273545", "title": "Miguel Picazo", "text": "Miguel Picazo de Dios (Cazorla, Ja\u00e9n, 1927ko martxoaren 27a - Guarrom\u00e1n, Ja\u00e9n, 2016ko apirilaren 23a) espainiar zinema zuzendaria izan zen.\nBiografia.\nZuzenbideko ikasketak, Zinema-zuzendaritzakoak (Madrilgo Zinema Eskola Ofizialean) eta, ondoren, Psikologiakoak (Bostonen) egin zituen. Ohiko pertsonaien eguneroko bizimodua itxuraz sinplean agertzen diren tentsioak eta frustrazioak ikertu ditu trebetasun handiz. Horren erakusgarri da Miguel Picazoren lehenengo film luzea, Unamunoren izen bereko obran oinarrituriko \"La t\u00eda Tula\" (1964). Hasieran espainiar zinemagintza berriaren bideari heldu zion, eta \"Oscuros sue\u00f1os de agosto\" (1967, Victor Erizerekin batera idatzia), \"El hombre que supo amar\" (1976) eta \"Los claros motivos del deseo\" (1976) filmatu zituen. Nolanahi ere, zentsura, telebistarako lan egin beharra eta filmak komertzializatzeko zailtasunak zirela medio, bertan behera utzi zuen zinemagintza, harik eta 1985ean \"Extramuros\" (1985) zuzendu zuen arte. Telebistarako egokitzapen literarioak eta haurrentzako programak egin izan ditu, besteak beste, \"Rinconete y Cortadillo\" (1971), \"Cr\u00f3nicas de un pueblo\" (1971) eta \"Cuentos de la Alhambra\" (1974). 1997an, Goya sari bat eman zioten, zinemagintzan egindako ibilbidearengatik."}
{"id": "273547", "revid": "119347", "url": "https://eu.wikipedia.org/wiki?curid=273547", "title": "Gilbert Amy", "text": "Gilbert Amy (Paris, 1936ko abuztuaren 29a) frantziar musikagile eta orkestra-zuzendaria da.\nParisko Kontserbatorioan konposizioa ikasi zuen, D. Milhaud eta O. Messiaenekin, eta, gero, Basilean sakondu zituen ikasketa horiek, P. Boulezekin. Zuzendari gisa, gaur egungo musikaren interpretazioan lan egin du hein handi batean. 1967tik 1972ra, \"Domaine Musical\" taldea zuzendu zuen, P. Boulezen ordez, eta, harrezkero, konposizioa eta orkestra-zuzendaritza aldizkatzen ditu. 1976tik 1981era, Frantziako Irratiaren Orkestra Filarmoniko Berriaren zuzendaritzaz arduratu zen. Parisko Od\u00e9onen J.L. Barraulten zuzendaritzapean zuzendari laguntzaile gisa lan egiteak musika-sorkuntzarako bide berriak ireki zizkion. Musikagile gisa, hasieran zorroztasun eta fintasun handiko lanak egin zituen, \"Strophe\" eta \"Cycle\" (1964koak), esate baterako, eta, geroago, berriz, askatasun handiagoko lanak: \"Cette \u00e9tolie enseigne \u00e0 s\u00b4incliner\" (1970), \"Sonata pian\u00b4e forte\" (1974) eta abar. 1979an, Frantziako Musikaren Sari Nazionala bereganatu zuen. 1984tik 2000ra, Lyongo Musika Kontserbatorio Nazionala zuzentzen du."}
{"id": "273548", "revid": "336", "url": "https://eu.wikipedia.org/wiki?curid=273548", "title": "Laurie Anderson", "text": "Laurie Anderson (Chicago, 1947ko ekainaren 5a) estatubatuar artista da. Eskultura eta Artearen Historia irakatsi zituen New Yorken. Besteak beste, Brian Eno, David Byrne edota Philip Glass kide ziren artista- eta musikari-elkartean parte hartu zuen. Hainbat performance egin ditu, mimoa, musika, errezitalak, filmak eta argi- eta soinu-efektuak nahasiz. \n\"O Superman\", One Ten diskoetxeak 1982an kaleratutako singleak lortu zuen Andersonen orain arteko arrakasta komertzial bakarra. Ahotsa eta musika elektronikoa landuz, berrikuntza asko ekarri dizkiote Laurie Andersonek eta haren taldeek abangoardiako musikari. 1984an, \"United States\" kaleratu zuen, eta, 1986an, \"Home Of The Brave\", William S. Burroughs idazlearen lankidetzarekin. Andersonek askotariko norabideetan jarraitzen du lanean, industria diskografikoaren interes komertzialei jaramon egin gabe. Musika-tresnak ere asmatu ditu. Artista garrantzitsu askorekin lan egin du, Peter Gabrielekin, Chris Speedingekin eta Bobby McFerrinekin, esate baterako. Lan aipagarriak ditu: \"Bright Red\" (1994) \u2014Brian Enoren eta Lou Reeden parte-hartzearekin\u2014 eta \"The Ugly One With The Jewels And Other Stories\" (1995)."}
{"id": "273549", "revid": "512", "url": "https://eu.wikipedia.org/wiki?curid=273549", "title": "Jaime Balmes", "text": "Jaime Balmes (Vic, Katalunia, 1810eko abuztuaren 28a - 1848ko uztailaren 9a) apaiz katolikoa, kazetaria eta filosofoa izan zen. Filosofo gisa, eskolastizismo modernoaren barnean kokatzen da, eta XIX. mendeko Espainiako filosofo nagusietakotzat hartzen da.\nBere lanean eta zuzendu zituen aldizkarietan \u2014\"La sociedad\" (Bartzelona, 1843) eta \"El pensamiento de la naci\u00f3n\" (Madril, 1844) aldizkarietan\u2014 politika, ekonomia eta gizarteari zegozkion gaiez jardun zuen. Langileen elkarteen alde egin zuen, haien eta ugazaben artean akordioak lortzeko bide bila. Industria eta nekazaritzarekiko protekzionismoaren alde egin zuen. Politikaren alorrean, nazioaren interesak alderdien gainean daudela aldarrikatuz, liberalak eta karlistak programa bakar baten inguruan bildu nahi izan zituen. Ildo horretatik, elkarren kontrako gerran ari ziren monarkiaren bi adarrak batzea, Elisabet eta Montemol\u00edngo kondea elkarrekin ezkonaraziz, Balmesen asmorik ausartena eta porrot handiena izan zen.\nLanak.\nLan garrantzitsuenak: \"El protestantismo comparado con el catolicismo\" (1842), \"El Criterio\" (1843) (euskarara Zinkunegik itzulia, \"Irizpidea\", 1918), \"Filosof\u00eda fundamental\" (1846) eta \"Filosofia elemental\" (1847)."}
{"id": "273550", "revid": "56334", "url": "https://eu.wikipedia.org/wiki?curid=273550", "title": "Jorge Jobet", "text": "Jorge Jobet (Perquenco, Araucania, Txile, 1916 - Santiago, Txile, 1998) txiletar poeta eta kazetaria izan zen.\nBiografia.\nFilosofian eta literaturan lizentziatu zen, eta irakaskuntzan eta kazetaritzan aritu zen, batean eta bestean. Valparaisoko Kazetaritza Eskolako zuzendari izan zen, eta Kazetaritzako Amerikar Elkartearen lehen saria jaso zuen 1969an. Santiagoko Ateneoaren sorreran parte hartu zuen, eta hango aholkulari ere izan zen.\nHaren poesia oso zaindua eta zehatza da, eta poesia sinbolikoa eta erregistro ugarikoa egiten du, sorterriko tradizio lirikoa baztertu gabe: metafisikoa, elegiakoa, umoretsua eta satirikoa. Aipagarriak dira: \"El descubridor maravillado\" (1957), \"Naturaleza del ser\" (1970), \"Mis provincias\" (1963), \"Introducci\u00f3n al sentimiento\" (1970), \"As\u00ed pasan los a\u00f1os\" (1981), \"Sonetos teologales\" (1985), \"Por el amor hasta siempre\" (1988), \"De los muros al aire\" (1996). \"Cuadernos en limpio\" (1993) saiakera-liburua da. Claudio Indo izengoitia erabili izan zuen."}
{"id": "273551", "revid": "56334", "url": "https://eu.wikipedia.org/wiki?curid=273551", "title": "Ren\u00e9 Magritte", "text": "Ren\u00e9 Magritte (Lessen, Belgika, 1898ko azaroaren 21a - Schaerbeek,Brusela-Hiriburua_eskualdean Belgika, 1967ko abuztuaren 15a) belgikar margolaria izan zen; surrealismoak izan duen margolari ezagunenetakoa.\nBiografia.\nLeopold Magritte merkatari eta Regina (Bertinchamps jaioa) senar-emateak izan zituzten hiru semeetatik zaharrena izan zen. Ren\u00e9 Magrittek Chateleteko lehen mailako eskolara joan zen; bigarren mailako ikasketen zikloa hastean, pintura ikastaro bat egin zuen 1910ean, F\u00e9licien Defoin (1869-1940) artistaren tailerrean. Fantomas pertsonaiaren zale amorratua izan zen. Charleroiko Erakusketa Unibertsalean, zinema deskubritu zuen, filmen kartelek txundituta utzi zuten, baina baita iragarkiek eta argazkiek ere. Bere amak, Reginak, depresio handiak zituen eta azkenean bere buruaz beste egin zuen Sambre ibaian itota 1912ko martxoaren 12an. Hurrengo urtean familia Charleroin finkatu zen. Aitak haurren hezkuntza Jeanne Verdeyen etxe-irakasle baten esku utzi zuen ondoren, eta 1928an L\u00e9opold Magritte harekin ezkondu zen. 1915eko urrian ikasketak utzi eta Bruselara joan zen bizitzera, Rue du Midin, Arte Ederren Akademiatik ez oso urrun, han ikasle libre gisa klaseetara joateko asmoa baitzuen. Sartu aurretik, estilo inpresionistako koadroak margotzen ditu. Arte formakuntza han gauzatu zuen. Hogeigarren hamarkadan hasi zen bere lanen erakusketak egiten. \n1927-1929 bitartean Paris ingurura bizitzera joan zen. Hiru urte horietan, artista surrealisten taldearen jardueretan parte hartu zuen (batez ere, \u00c9luard, Breton, Arp, Mir\u00f3 eta Dal\u00edrekin lotzen da). Parisko surrealismoari ilusionismoaren berpiztea ekartzen dio. Dal\u00edk ez bezala, Magrittek ez du pintura erabiltzen bere obsesio pribatuak edo fantasiak adierazteko, baizik eta zorroztasunez, ironiaz eta eztabaida-izpirituz adierazpenak egiten ditu.\n1930an Belgikra itzuli zen, polemiketatik urrunduta. Hirurogeita zortzi urterekin hil egin zen bere etxean Schaerbeek hirian, non lurperatua dagoen, bere emaztea zen Georgette ondoan.\nLanak.\nMagritten hasierako lanetan kubismoaren eta fauvismoaren eragina nabarmena bazen ere, 1925. urtetik aurrera surrealismo aldera egin zuen, De Chirico italiar margolaria izan baitzuen eragile.\n1940. urte aldera \"neoinpresionismo\"aren teknikak landu zituen, irudikatze-mota zehatza eta erabat arrunta erabili zuen, sarritan garai batean lanbidetzat zuen paper pintatuen diseinua gogorarazten duena. Etengabe eta are lekuz kanpo ere errepikatzen dira Magritteren obran zehar ezaugarri diren zenbait irudi: airean egoten diren harkaitz handiak, oinetako behatzdunak zein trajez eta kapeluaz jantziriko gizonak. Gauzaki errealez eta irudimenezkoez osaturiko koadroak margotu zituen; haren irudimen aberatsagatik zein efektuak erabiltzeko erraztasunagatik, eta halaber koadroetan erakusten zuen umoreagatik ere, surrealismoak izan duen pintore naturalen eta oparoentzat hartzen da Magritte.\nHaren obren artean aipagarri dira: \"Golconda \"(1953), \"Pirinoetako gaztelua\" (1959) eta \"Argien inperioa\" (195?) besteak beste."}
{"id": "273552", "revid": "28807", "url": "https://eu.wikipedia.org/wiki?curid=273552", "title": "Magritte", "text": ""}
{"id": "273553", "revid": "336", "url": "https://eu.wikipedia.org/wiki?curid=273553", "title": "Benjamin Spock", "text": "Benjamin McLane Spock (New Haven, Connecticut, AEB, 1903ko maiatzaren 2a - 1998ko martxoaren 15a) estatubatuar pediatra izan zen.\nBiografia.\nYale eta Columbiako unibertsitatean egin zituen ikasketak (1929). New Yorkeko Eritegia eta Cornelleko Medikuntza Eskolan pediatra gisa lan egin, eta eskolak eman ondoren, \"The Common Sense Book of Baby and Child Care\" (1946, \"Haurren zaintzaren zentzuzko liburua\") idatzi zuen, haurren elikaduran eta zaintzan zorrotzak izateko ohiturak erabat hautsi zituena. Liburuak polemika handia sortu zuen, gazteentzat askatasun handiegia aldarrikatzen zuelakoan; hala ere, eragin handia izan zuen gazteen hezkuntzan, batez ere eskolan. Hurrengo hiru hamarraldietan 30 milioi ale saldu ziren.\nAurrerago, Vietnamgo gerraren garaian, Estatu Batuen parte-hartzearen aurkako bake manifestazioetako buruetako bat izan zen. 1972an Estatu Batuetako lehendakaritzarako hauteskundeetara aurkeztu zuen bere burua, Herriaren Alderdiaren hautagai gisa.\nBeste zenbait lan aipagarri: \"Feeding Your Baby and Child\" (1995, \"Zure haurra eta semearen elikadura\"); \"Teenager\u00b4s Guide to Life and Love\" (1971, \"Bizitzari eta maitasunari buruzko gida nerabeentzat\") eta \"Spock on Spock\" (1989)."}
{"id": "273554", "revid": "28807", "url": "https://eu.wikipedia.org/wiki?curid=273554", "title": "Benjamin McLane Spock", "text": ""}
{"id": "273556", "revid": "336", "url": "https://eu.wikipedia.org/wiki?curid=273556", "title": "Vladimir Vasiliev", "text": "Vladimir Viktorovitx Vasiliev (; Mosku, ) errusiar dantzaria eta koreografoa da. Ikasketak Moskuko Koreografia Institutuan egin zituen, Mikhail Gobovitx irakaslearen zuzendaritzapean. 1958an, Bolshoi Balleten sartu zen, eta pertsonaia nagusiaren papera izan zuen Grigorovitxen \"Harrizko lorea\" lanean (1959) eta \"Zaldi txiki konkorduna\" lanean. Teknika paregabea zuen, eta interpretatzeko gaitasun izugarria. \"Medjnoun eta Leila\" lanean, Medjnounen papera egin zuen, baina baita Petruxkarena ere. Arrakasta handiena \"Intxaur-kraskagailua\" lanarekin lortu zuen. Pertsonaia horietaz gainera, pertsonaia erromantikoak ere egin zituen, hala nola Romeo eta Albert, \"Gisela\"n. Koreografiari dagokionez, debuta 1971n egin zuen \"Icaro\" lanarekin. Halaber, \"Aniuta\" (1986) Napoliko San Carlo antzokirako eta \"Romeo eta Julieta\" Moskuko Bolshoi antzokirako egin zituen. Ekatenira Maximova dantzariarekin ezkondu zen. Dominique Delauchek bikotearen bizitza erakutsi zuen film batean, \"Katia eta Volodia\" (1989) filmean, alegia. 1954an, Varnako Nazioarteko Ballet Lehiaketan, lehenengo saria lortu zuen, eta 1959an, Vienakoan. 1964an, Nijinski saria irabazi zuen Parisen, eta 1968an, Leninen Komsomol saria."}
{"id": "273557", "revid": "336", "url": "https://eu.wikipedia.org/wiki?curid=273557", "title": "Luciano Berio", "text": "Luciano Berio (Oneglia, 1925 - Erroma, 2003) musikagile italiarra izan zen. Milanen Ghedini eta AEBetan Dallapicolla izan zituen irakasle. Gaur egungo Italiako musikagile ezagunenetakoa da. Haren lanak joera serial eta postserialetan kokatzen dira. Gero musika elektroakustikoa ikertzen hasi zen eta Madernarekin \"Studio di Fonologia Musicale\" sortu zuen Milanen. Garai hartako zenbait lanen bidez \"Murazioni\" (1956), \"Momenti \"(1960), elektroakustikaren eta musika instrumentalaren arteko mugak hautsi nahi izan zituen. \"Ommaggio a Joyce\" (1958), musika-molde horretan klasikoa den lanarekin ahotsa lantzen hasi zen. Ahotsari buruzko ikerketa horiek haren lanaren zati handi bat hartu zuten: \"Circoli\" (1960), E. E. Cummingsen poema batean oinarritua; \"Epifania\" (1962-1965), Proust, Joyce, Machado, Sanguineti, Simon eta Brechten testuen collage bat. \"Sequenze\" (1962-1969) lanean, ordea, ahotsari buruz egindako ikerketak musika-tresnen ahalbideei lotzen zaizkie. Danteren jaiotzaren zazpigarren mendeurrenaren karietara \"Laborintus II\" (1962-1965) moldatu zuen. Beste lan zenbait: \"Folk Songs\" (1963), \"Allez-Hop\" (1959) eta \"Sinfonia\" (1968-1969)."}
{"id": "273558", "revid": "46380", "url": "https://eu.wikipedia.org/wiki?curid=273558", "title": "Benjamin Constant", "text": "Benjamin Constant \u2014jaiotza-izena: Benjamin Constant de Rebecque\u2014 (Lausana, Suitza, 1767ko urriaren 25a - Paris, Frantzia, 1830eko abenduaren 8a) frantsesezko idazlea eta Frantziako politikaria izan zen, jatorriz Suitzakoa.\nBizitza.\nAlemanian eta Eskozian ikasi zuen. Legez kanpoko harremanak izan zituen Madame Sta\u00ebl idazlearekin (1794-1808). Urte haietako gorabeherak adierazi zituen \"C\u00e9cile\" (1810) eta \"Adolphe\" liburuetan (1816). Hasieran Napoleonen aurka azaldu bazen ere, bere zerbitzuan jarri zen inperioko azken garaian (Ehun Egunak, 1815) eta \"Acte Additionnel\" izeneko konstituzioa idatzi zuen (monarkia konstituzionala ezartzeko konstituzio berria).\nMonarkiaren garaian, Constant alderdi liberaleko buruzagia izan zen. 1824-1830 bitartean \"Erlijioaz, erlijioaren jatorriaz, formaz eta garapenaz\" izeneko saiakera eman zuen argitara, guztiz bukatu ez bazuen ere. Alabaina, idatzitako eleberriek, gutunek, oroitzapenek (\"Barne egunkariak\", 1895 argitara emanak) eta autobiografiak (\"Kuaderno gorria\", 1907an argitara emana) ekarri zioten Constanti benetako ospea. Benjamin Constant frantses literaturako maisutzat hartzen da gaur egun, eleberri psikologiko modernoaren aitzindaritzat.\nIdeologia.\nBehean idatzi zuen moduan, ondo azaltzen da bere ideologiaren nondik norakoak:"}
{"id": "273559", "revid": "56334", "url": "https://eu.wikipedia.org/wiki?curid=273559", "title": "Henryk Sienkiewicz", "text": "Henryk Adam Aleksander Pius Sienkiewicz ( ahoskatua; Wola Okrzejska, Kongresuko Polonia, - Vevey, Suitza, ) poloniar idazlea izan zen. Prentsan hasi zen idazten. Estatu Batuetara bidaia bat egin ondoren, egonaldi haren inguruan \"Bidaia-Gutunak\" (1876-1878) idatzi zituen. \"Slowo\" egunkarian esku hartu zuen zuzendari gisa 1882tik aurrera, jarrera kontserbatzaileak aldezten zituela. Lehen Mundu Gerra hasi zenerako Poloniako literatura berriaren idazle gorentzat aitortua zen. Kontakizunaren alorrean, \"Ikatzez egindako zirriborroak\" (1880) obran laborari-bizitzaren berri mingotsa ematen zuen. Beste eleberri labur batzuk Ameriketako egonaldian oinarrituak dira: \"Itsasargi zaintzailea\" (1881), \"Sachem\" (1889). 1883tik aurrera eleberri historikoak moldatzeari ekin zion, XVII. mendeko Polonia gai hartzen duen trilogia batekin: \"Ogniem i mieczem\" (1884, \"Odolez eta burdinez\"); \"Potop\" (1886, \"Uholdea\") eta \"Messire Wolodyjowski\" (1888, \"Wolodyjowski jauna\"). 1896an kristautasunaren lehen garaiak oroitarazten zituen \"Quo Vadis\" eleberriak, mundu osoan ezagutarazi zuen. \"Kryzacy\" (1900, \"Zaldun teutoiak\") eleberrian berriro landu zuen Poloniako historia. 1905ean Literaturako Nobel saria eman zioten."}
{"id": "273560", "revid": "512", "url": "https://eu.wikipedia.org/wiki?curid=273560", "title": "Javier Alkain", "text": "Javier Alkain (Donostia, Gipuzkoa, 1960 -) gipuzkoar margolaria da.\nBiografia.\nAbstrakzioa lantzen du, eta gehienbat itsasoaren inguruan jarduten du bere artelanetan. Naturarekin eta munduarekin gizakiok dugun harremana eta sortzen zaizkigun galderei erantzuten saiatzen da bere lanetan.\nLehenengo bakarkako erakusketa 1994an egin zuen, Madrilgo Cruce erakustokian. 1996an eta 1999an Donostiako DV Galerian ere erakutsi zituen bere lanak.\nTalde-erakusketei dagokienez, berriz, 1998an Gure Artea erakusketan eta Arco arte-azokan erakutsi zuen bere lana, eta 1999an Berlingo Art Forumen egon zen. 2000. urteko Gure Artea erakusketarako ere aukeratu zuten bere lana.\nHainbat beka eta sari irabazi ditu: Eusko Jaurlaritzaren Gure Artea eta Madrilgo Arte Ederren Zirkuluaren Propuesta 95 sariak 1995ean; Hondarribiko Udalaren beka eta Gipuzkoako Foru Aldundiarena 1997an; Gure Artea 1998an; Endesa Beka 1999an.\n2000. urtean Eusko Jaurlaritzak banatzen duen Gure Artea deialdiko hiru sari nagusietako bat irabazi zuen, \"Memoria Lunar\" lanarekin, eta urte berean Valentzian ematen den Bancaja Pintura Saria lortu zuen \"Escrito sobre el paisaje\" obrarekin."}
{"id": "273561", "revid": "28807", "url": "https://eu.wikipedia.org/wiki?curid=273561", "title": "Xabier Alkain", "text": ""}
{"id": "273562", "revid": "336", "url": "https://eu.wikipedia.org/wiki?curid=273562", "title": "Frantz Fanon", "text": "Frantz Fanon (Fort-de-France, Martinika, 1925eko uztailaren 20a - Washington Hiria, Ameriketako Estatu Batuak, 1961eko abenduaren 6a) Antilletako psikiatra eta iraultzailea izan zen. Psikiatriaren alorrean, neurosi-mota batzuek gizarte-arazoek sortzen dituztela aldeztu zuen; soziologian, oso lan garrantzitsuak idatzi zituen kolonizaturiko herrien askapen-prozesuari buruz.\nBigarren Mundu Gerran Frantziako gudarostean aritu ondoren, psikiatria-ikasketak egin zituen Lyonen, eta Aljeriara jo zuen 1953. urtean. Bertako Nazio Askapenerako Fronteko kide bihurtu ondoren, \"El Moudjahid\" egunkari klandestinoa sortu zuen Tunisian (1956), eta 1960an Ghanara bidali zuten Aljeria libreko enbaxadore. 1952. urtean \"Peau noire, masques blancs\" (1952, \"Larru beltza, mozorro zuriak\") berak izandako bizipenak azaltzen dituen liburua eman zuen argitara.\nKolonialismoaren aurka eta iraultzaren alde idatzi zituen artikuluek eta liburuek berebiziko eragina izan zuten kolonietako munduan, baita Euskal Herrian ere: \"L\u00b4an V de la r\u00e9volution alg\u00e9rienne\" (1959, \"Aljeriako iraultzaren V. urtea\"), \"Les Damn\u00e9s de la Terre\" (1961, \"Lurreko kondenatuak\"), \"Pour la r\u00e9volution africaine\" (1964, \"Afrikako iraultzaren alde\")."}
{"id": "273564", "revid": "512", "url": "https://eu.wikipedia.org/wiki?curid=273564", "title": "Serif G\u00f6ren", "text": "\u015eerif G\u00f6ren (Xanthi, Grezia, 1944) turkiar zinema-zuzendaria da.\nBiografia.\nMuntaketa-lanak egiten eta zuzendari-laguntzaile gisa hasi zen zinemaren industrian lanean. Besteak beste, L\u00fctfi Akkad, Atif Yilmaz eta Memduh \u00dcn zinemagileentzat lan egin zuen, baina Yilmaz G\u00fcneyrekin urteetan egindako lanak markatu zuen, batez ere, haren geroko ibilbidea. Izan ere, \"Endise\" (1974) filmaren zuzendaritzan G\u00fcneyren lekua hartu behar izan zuenean estreinatu zen zuzendari gisa, hura atxilo hartu zutelako.\nHandik urte batzuetara, \"Yol\" (1981) ospetsua filmatu zuen, G\u00fcneyren esanetara, hura espetxean baitzen oraindik (eta G\u00f6ren bera ere behin-behineko askatasunarekin, sindikalista gisa egindako lanarengatik auziperatua). Film horrekin 1982an Cannesko Jaialdiko Urrezko Palma irabazteak bere lekuan jarri zuen G\u00fcney, bigarren mailara zokoratua egon baitzen ordu arte.\nBeste lan batzuk: \"Almanya Aci Vatan\" (1979), Turkiatik emigratutakoek Europan bizi duten egoerari buruzkoa; \"Gizli Duygular\" (1984) eta \"Kurbagalar\" (1984), Turkiako emakumezkoen egoerari buruzkoak; \"Khan\" (1984) eta \"Katircilar\" (1987), herriko eta hiriko gizarteen arteko talkari buruzkoak; \"Polizei\" (1988), \"Abuk Sabuk Bir Film\" (1990); eta \"Amerikal\u0131 The American\" (1993)."}
{"id": "273565", "revid": "96586", "url": "https://eu.wikipedia.org/wiki?curid=273565", "title": "Antonio Maura", "text": "Antonio Maura Montaner (Palma Mallorcakoa, Balear Uharteak, 1853ko maiatzaren 2a - Torrelodones, 1925eko abenduaren 13a) espainiar politikari eta idazlea izan zen. Bost aldiz izan zen Espainiako gobernuburua.\u00a0Konstituzio monarkia bultzatu zuen.\nBizitza.\nMadrilen lege-ikasketak egin zituen.Alderdi Liberalean sartu zen, eta 1881ean Palmako diputatu hautatu zuten. Itsasoz bestaldeko lurraldeetako ministro izan zen 1892an, baina kargua utzi zuen Kubari eta Puerto Ricori autonomia emateko egin zuen proposamena onartu ez zenean. 1895. urtean Grazia eta Justizia ministro izan zen.\n1902. urtean gobernazio ministroa izan zen, eta hauteskunde sistema arautuagoa antolatu zuen eta gizarte-aldaketak bultzatu zituen. 1903. urtean gobernuko buru izan zen lehen aldiz, baina urtebete geroago kargua utzi zuen. 1907-1909. urteetan, bigarren aldiz gobernuburu zelarik, zenbait asmo bete ahal izan zituen, nahitaezko hezkuntza eta herri-administrazioen arautzea, besteak beste. Marokoko eta Bartzelonako Aste Tragikoko gertaeren ondorioz, kargua utzi behar izan zuen. Gobernuburu izan zen berriz ere hiru krisialditan: 1913ko martxoa-azaroa, 1919ko apirila-uztaila, eta 1921-1922. urteetan."}
{"id": "273566", "revid": "28807", "url": "https://eu.wikipedia.org/wiki?curid=273566", "title": "Antonio Maura i Montaner", "text": ""}
{"id": "273567", "revid": "336", "url": "https://eu.wikipedia.org/wiki?curid=273567", "title": "Henri Queffelec", "text": "Henri Queffelec (Brest, Frantzia, 1910eko urtarrilaren 29a \u2013 Paris, Frantzia, 1992ko urtarrilaren 13a) idazlea izan zen.\nSuedian eta Parisen aritu zen irakasle, literaturan buru-belarri hasi aurretik (1942). Debuta poema-bilduma batekin egin zuen, \"\" (1937, \"Ertzean\"). Ondoren, eleberria landu zuen eta \"Journal d'un salaud \"(1944, \"Gizon alu baten egunkaria\") argitaratu zuen. Arrakasta \"Un recteur de l'\u00eele de Sein \"(1944, \"Senako uharteko errektore bat\") lanarekin iritsi zitzaion; Jean Delanoyk zinemara eraman zuen obra hura, \"Dieu a besoin des hommes\" (1950, \"Jainkoak gizakiak behar ditu\") izenburuarekin. Hainbat lanetan Bretainiako itsasoaren gorazarrea egin zuen: \"De par les sept mers \"(1982, \"Zazpi itsasoetatik\"), \"Je te salue vieil oc\u00e9an \"(1968, \"Agurtzen zaitut ozeano zahar\"), \"Un feu s'allume sous la mer\" (1956, \"Argi bat pizten da itsasoan\"), \"Fr\u00e8res de la brume\" (1960, \"Lanbroaren anaiak\"), \"La Mouette et la croix\" (1969, \"Antxeta eta gurutzea\"), \"Les \u00celes de la mis\u00e9ricorde\" (1974, \"Errukiaren uharteak\") eta abar. 1978an gogoeta bilduma bat argitaratu zuen, \"Un Breton bien tranquille (Bretoi lasai bat). \"Hil aurretik \"Un convoi pour Oslo\" (1991, \"Konboi bat Oslora\") idatzi zuen."}
{"id": "273568", "revid": "46380", "url": "https://eu.wikipedia.org/wiki?curid=273568", "title": "Georges Schehad\u00e9", "text": "Georges Schehad\u00e9 (Alexandria, Egipto, 1905ko azaroaren 2a - Paris, Frantzia, 1989ko urtarrilaren 17a) frantsesezko poeta eta antzerkigilea izan zen, libanoarra.\nBizitza.\nBeiruten zuzenbide-ikasketak egin ondoren, Parisen Andr\u00e9 Breton eta Saint-John Perserekin bat egin zuen. 1938an bere lehenengo poesia-bilduma argitaratu zuen, \"Po\u00e9sies\", ekialdeko inspirazioa eta surrealismoa nahasten dituena. Ondoren idatzi zituen \"Rodogune Sinne\" (1946), \"Po\u00e9sies II \"(1948), \"Po\u00e9sies III\" (1949), \"L'\u00c9colier sultan\" (1953, \"Sultan ikaslea\"). Poliki-poliki irudi-aberastasunetik lan garbietara igaro zen Schehad\u00e9: \"Le Nageur d'un seul amour\" (1985, \"Maitasun bakarreko igerilaria\"). Antzerki-lanei dagokionez aipagarriak ditu: \"La Soir\u00e9e des proverbes\" (1954, \"Atsotitzen gaua\"), \"Histoire de Vasco\" (1956, \"Vascoren historia\"), \"Le Voyage\" (1961, \"Bidaia\"), \"L'\u00c9migr\u00e9 de Brisbane\" (1965, \"Brisbanetik atzerriratua\").\nBere poesiak haurtzaroan, elezaharretan eta paraboletan du oinarria. Antzerki-lanek, berriz, antzerki surrealistaren ordezkari bihurtzen dute Schehad\u00e9. Frantses poeta handien bertso baztertuen antologia berezi bat antolatu zuen, \"L'Anthologie du vers unique \"(1977, \"Bertso paregabearen antologia\")."}
{"id": "273569", "revid": "336", "url": "https://eu.wikipedia.org/wiki?curid=273569", "title": "Sarah Caldwell", "text": "Sarah Caldwell (Maryville, Ameriketako Estatu Batuak, 1924 - Portland, Ameriketako Estatu Batuak, 2006).\nBizitza.\nIngalaterra Berriko Musika Kontserbatorioan egin zituen ikasketak, opera produkziokoak, eszenografiakoak eta musika zuzendaritzakoak, bai eta biolin eta biolakoak ere. Eskolak eman zituen Berkshireko Musikako Zentroan, 1948 eta 1952 urteen bitartean. Bostongo Unibertsitateko Opera Lantegiaren buru izan zen 1952-1960 urteetan.\nBostongo Opera Konpainiaren sortzailea izan zen (1957), eta sarritan jardun zuen haren zuzendari artistiko eta musika zuzendari gisa. New Yorkeko Metropolitan aretoan zuzendari jardun zuen lehenengo emakumea izan zen (1976). 1983an Israelgo Opera Konpainia Berriko zuzendari artistiko izendatu zuten. Bere ekarpen nagusia opera produkzioetan elementu dramatikoen nagusitasuna nabarmentzea izan zen, eta orobat efektu ikusgarriekiko eszenografiak osatzea. Era berean, ezaguna da gutxitan antzezturiko zenbait operaren bertsio osoak produzitu zituelako, adibidez, Arnold Schoenbergen \"Moises eta Aaron,\" Sergei Prokofieven \"Gerra eta bakea\", Hector Berliozen \"Troiarrak,\" Alban Bergen \"Lulu,\" edo Roger Sessionsen \"Moktezuma\"."}
{"id": "273570", "revid": "1545", "url": "https://eu.wikipedia.org/wiki?curid=273570", "title": "Hidatsa", "text": "Hidatsa (\"Missouriko Gros ventre\" ere deitua) sioux jatorriko Ipar Ameriketako indiar herria. Estatu Batuetako Missouri ibaiaren Heart eta Little Missouri adarren artean bizi ziren hidatsa indiarrak, noizean behin bizilekuz aldatuz. Emakumeek nekazaritzan ziharduten eta gizonek, berriz, bisonte-ehizan; inguru horretako beste indiar leinu askok bezala eguzkia gurtzen zuten. Beren hizkuntza oso hurbil dago \"crow\" leinuko indiarrenetik. \"Mandan\" indiarrekin oso harreman estua izan dute, eta 200 urte baino gehiagotan elkar harturik bizi izan ondoren, kultura-molde bertsuak dituzte. XVIII. mendearen bukaeran 3.000 bat kide ziren, eta \"mandan\" leinukoekin batera, herri nomadei zaldiak, bisonte larruak eta antzeko gaiak erosiz eta europarrei arma, aizto eta bestelako gauzen ordez salduz bizi ziren. 1837. urtean baztanga izurrite baten ondorioz hidatsa indiarren kopurua asko murriztu zen, eta herri batera bildu ziren kide guztiak. Gaur egun, \"mandan\" eta \"arikara\" indiarrekin batera, Fort Berthold erreserban bizi dira, Ipar Dakotan. 2000. urteko datuen arabera, 1.335 bat kidek osatzen dute hidatsa indiar herria."}
{"id": "273573", "revid": "336", "url": "https://eu.wikipedia.org/wiki?curid=273573", "title": "Trotskismo", "text": "Trotskismoa Leon Trotskiren doktrina iraultzailea da. Stalinen iritziaren (\"sozialismoa herrialde bakarrean\") aurka, Trotskik mundu-mailako iraultza aldarrikatzen zuen, eta bere programa aurrera ateratzearren, 1938an IV. Internazionala sortu zuen. Ondoko urteetan, erakunde horretara bilduriko alderdiak ahulak izan ziren eta haien artean banaturik zeuden; haien kide urriek nazi-faxistek eta Stalinek aginduriko zapalkuntza jasan zuten.\nIV. Internazionalaren bilakaera.\nBigarren Mundu Gerraren ondoren (1952-1953) IV. Internazionala bi gune nagusitan zatitu zen: Nazioarteko Batzordea eta Idazkaritza Batua, burokrazia sobietarra eta sozialismo errealeko herrialdeen arazoak salatzea bien ezaugarria zela betiere.\n1960 ondoko urteetan beste hiru korronte bereizi ziren: Hego Ameriketakoa, Posadas argentinarrak gidatua; Ingalaterrakoa eta Frantziakoa, koloniak iraultzagune nagusitzat hartzen zituena.\nEuropako trotskismoa, 20. mende amaieran.\n68ko Maiatzaren ondoren, talde trotskistak indartu ziren Europan eta, batez ere, Frantzian (Organisation Communiste Internationale, Lutte Ouvri\u00e8re, Ligue Communiste).\nTrotskismoa Euskal Herrian.\nEuskal Herrian, Liga Komunsta Iraultzailea izan ziren trostkismoan oinarritutako alderdi bat, 20. mendearen azken partean. LCR-ETA-IV deitura hartuz, . ETAren VI. batzar orokorreko zatiketa batetik sortu zen erakunde hori, eta izaera komunista zuen, IV. Internazionalaren parte izanik. 1977an izen berria hartu zuen: \"Liga Komunista Iraultzailea\".\nTrotskistak zirelakoan, eguneroko hizkeran euskaraz \"trostkoak\" esaten zitzaien LKI alderdikoei; EMK alderdikoei \"txinoak\" esaten zitzaien bezala, ustez edo jatorriz behintzat maoistak izateagatik. Hala ere, trostkismo dogmatiko bat baino gehiago zela alderdia adierazi izan du Joxe Iriarte \"Bikila\" militante eta LKIko buruzagiak: \u00abLKI bat zetorren IV. Internazionalarekin, baina nik neuk ez dut inoiz neure burua trostkistatzat hartu, gure alderdiak ez baitzuen egile marxista klasiko bakar batengandik edan. Trotskiren eragina bagenuen, baina Che Guevara, Rosa Luxemburg eta beste askorena ere bai\u00bb. Ildo trostskista batez ere internazionalismoaren ikuspegia nabarmentzen zen LKIn Bikilaren ustez. \u00abOrduko ezkerreko mugimendu gehienek internazionalismoa lantzen zuten, baina gurea gehiago zen internazionalismo trinko eta antolatuaren aldeko hautua, Internazionalaren tradiziotik edaten genuelako\u00bb.\nLKI lotura zuen Espainiako LCR alderdiarekin, nazioarteko IV. Internazionalaren baitan. \"Guk lotura geneukan Espainiarekin eta Arnaldok eta [Arnaldo Otegi] espainolak ginela esaten ziguten\", adierazi izan du Pello Rubio LKIko militante ohiak. \"Baina guk beti defendatu izan dugu autodeterminazio eskubidea\", gehituz."}
{"id": "273575", "revid": "46380", "url": "https://eu.wikipedia.org/wiki?curid=273575", "title": "Jean-Pierre Vernant", "text": "Jean-Pierre Vernant (Provins, Frantzia, 1914ko urtarrilaren 4a - Paris, Frantzia, 2007ko urtarrilaren 9a) frantses filosofoa eta helenista izan zen.\nBiografia.\nColl\u00e8ge de Franceko ohorezko irakaslea. 1975-1984 bitartean antzinako erlijioen ikasketa konparatuen katedra izan zuen. Vernantek antzinako Greziako mitoak eta erlijioak aztertu zituen, eta pentsamendu filosofikoaren larrialdiko baldintzei buruz gogoeta egin zuen, analisi estrukturala eta analisi marxista tartekatuz.\n\"Les Origines de la pens\u00e9e grecque \"(1962, \"Greziar pentsamenduaren jatorriak\") lanean azaltzen du hiriaren sorrerak ez zituela soilik aldaketa ekonomikoak eta politikoak ekarri, baita pentsaeraren aldaketa eta agoraren inguruan eraikitako gune sozial berri bat ere.\nBestalde, mitoak aztertu zituen eta pentsamenduaren, tragediaren, gizartearen eta erlijioaren aurrez aurre jarri zituen: \"Mythe et pens\u00e9e chez les Grecs\" (1965, \"Mitoa eta pentsamendua greziarrengan\"), \"Mythe et trag\u00e9die en Gr\u00e8ce ancienne\" (1972, \"Mitoa eta tragedia antzinako Grezian\"), \"Mythe et soci\u00e9t\u00e9 en Gr\u00e8ce ancienne \"(1974, \"Mitoa eta gizartea antzinako Grezian\"), \"Mythe et religion dans la Gr\u00e8ce ancienne\" (1990, \"Mitoa eta erlijioa antzinako Grezian\")."}
{"id": "273576", "revid": "512", "url": "https://eu.wikipedia.org/wiki?curid=273576", "title": "I\u00f1aki Aierra", "text": "I\u00f1aki Taberna Aierra (Altsasu, ) nafar antzerki- eta zinema-antzezlea da. Madrilen antzerkigintzan aritu ondoren, Argentinan parte hartu zuen lehen filmean, euskal immigrazioari buruzkoa: \"Mientras me dure la vida\" (1980), Carlos Otaduyren zuzendaritzapean. Hurrengo urtean Carlos Sauraren \"Dulces horas\" filmeko protagonista izan zen, eta lan egin zuen Imanol Uriberen \"Segoviako Ihesa\"n eta Jordi Grauren \"La leyenda del tambor\"-en. Telebistan ere lan egin zuen garai hartan: \"Anillos de oro\" (1983). Aldi berean, lan asko egin zuen antzerkian: \"Juguemos a las verdades\" (1978), \"El bazar del cuco\" (1980), \"Ivanov\" (1983), \"Caballito del diablo\" (1985). Beka baten laguntzaz, New Yorkera joan eta Actor's Studio antzerti-eskola famatuan jardun zuen. 1988an Espainiara itzuli eta Jaime Caminoren \"Luces y sombras \"filmean lan egin zuen (1988). Telebistan jarraitu zuen lanean: Leo Eatonen \"Time line\" (1988), Ram\u00f3n Parejaren \"Buscando a Carmen\" (1992), Vicente Escriv\u00e1ren \"Requiaem por Granada\" (1990), eta orobat zineman: Manuel Huergaren \"Ant\u00e1rtida\" (1994), Salvador Carrascoren \"La otra conquista\" (1997)."}
{"id": "273578", "revid": "10891", "url": "https://eu.wikipedia.org/wiki?curid=273578", "title": "Hans Baldung", "text": "Hans Baldung, Grien eta Gr\u00fcn gisa ere ezaguna (Gm\u00fcnd, Suabia, 1484 - Estrasburgo, 1545), alemaniako pintorea izan zen.\nBiografia.\nEstrasburgoko familia ezagun batean sortua, Dureroren lantegian sartu zen 1503an. Hans von Kulmbach, Hans Leu eta beste zenbait artista ere baziren Dureroren lantegian, baina Durerok berak Baldung zuen gustukoen; hainbat beirate egin zituen (Nurenbergeko San Lorenzo elizakoa, Grossgr\u00fcndlacheko elizakoa, etab.) eta Durero Veneziara joan zenean ere, era horretako lanen ardura izan zuen bere gain.\nBeirateez gainera aipatzekoak ditu zurez egindako grabatuak ere, irudimen handikoak; erretaulak, erretratuak egiten eta beste zenbait generotan ere egin zituen saioak. Pintore oparoa izan zen eta Dureroren eta Lucas Cranach Zaharraren eragina ageri du bere lanetan.\nErreformaren aldekoa izan zen eta Estrasburgoko humanistekin bat egin zuen; teatro humanista hartu zuen oinarri, espresio patetikoak landu zituen eta humanismoa bilatu zuen erlijio-gaietan ere.\nBere azken lanetan planoarekiko ardura berezia azaldu zuen; behe-erliebeen antzeko lanak egin zituen. Lan aipagarrienak: \"Adinak eta Herioa\", \"Gurutziltzatua\" eta \"Ama Birjinaren koroatzea\"."}
{"id": "273579", "revid": "28807", "url": "https://eu.wikipedia.org/wiki?curid=273579", "title": "Grien", "text": ""}
{"id": "273580", "revid": "15251", "url": "https://eu.wikipedia.org/wiki?curid=273580", "title": "Vicente Gonz\u00e1lez Moreno", "text": "Vicente Gonz\u00e1lez Moreno (Cadiz, 1778ko abenduaren 9a - Urdazubi, 1839ko irailaren 6a) Espainiako militar karlista izan zen. Oso gazte zela Frantziako Konbentzioaren aurkako gerran parte hartu zuen. Kapitain izendatu zuten 1801. urtean. Napoleonen armadaren inbasioari aurre egiteko 9.000 lagunek osaturiko gudarostea eratu eta Zaragoza eta Tuterako hiriak hartu zituen, besteak beste. Mariskal izendatu zuten 1830. urtean eta Torrijos jeneral liberalaren matxinada zapuztu zuen. Torrijos eta bere gizonak fusilatu zituen. Granadako kapitain nagusi izendatu zuten ondoren. Fernando VII.a hildakoan (1833), Karlos V.a erregegaiaren esanetara jarri zen eta hark Ingalaterra, Frantzia eta Euskal Herrira eginiko bidaietan lagundu zion. Zumalakarregi hil eta gero Iparraldeko Armadako jeneral nagusi izendatu zuten, baina postu hartatik kendu zuten Mendigorriko hondamendiaren ondoren. 1837. urtean Kapitain Nagusi izendatu zuten. Gonz\u00e1lez Morenok ez zuen sekula harreman onik izan Marotorekin eta Bergarako Besarkadaren aurka zeuden militarren buru jarri zen. Ipar Euskal Herrira ihes egiten saiatu zen batean atxilo hartu eta hil egin zuten Marotoren jarraitzaileek."}
{"id": "273581", "revid": "512", "url": "https://eu.wikipedia.org/wiki?curid=273581", "title": "Ptolomeo I.a", "text": "Ptolomeo I.a Soter (, \"Ptolema\u0129os S\u014dt\u1e17r\", \u00abPtolomeo Salbatzailea\u00bb); Mazedonia, K.a. 367 aldean - Alexandria, K.a. 283) Egiptoko erregea izan zen K.a. 305etik 283ra bitartean. Lagiden dinastia grekoa sortu zuen Egipton.\nBiografia.\nAlexandro Handiari lagundu zion Asiara, haren gudarosteen buruzagi baitzen, eta espedizio hari buruzko kronika bat idatzi zuen.\nEgiptoko eta Libiako satrapa izendatu zuten K.a. 323. urtean, eta Zireneraino hedatu zuen bere erreinua. Siria, Jerusalem eta Zipre konkistatu zituen ondoren. Seleuko I.a Nikator babestu eta harekin bat egin zuen Antigono Monoftalmosen eta haren seme Demetrioren aurkako borrokan eta garaipenean (K.a. 312). Asia Txikiraino eta Greziaraino hurbildu zen Ptolomeo, baina Zipreko kostaldearen aurrean itsas gudua galdu ondoren, gainbehera etorri zen itsasoan zuen nagusitasuna, eta Egipto eta Zirene baizik ez zitzaizkion geratu.\nBere burua errege izendatu zuen, eta faraoiek zituzten eskubideez jabetu zen. Zelesiria (K.a. 301), Zipre (K.a. 295-294) eta Zikladeetako babesgoa (K.a. 287) berreskuratu zituen ondoren. Alexandria egin zuen Egiptoko hiriburu, eta guztiz edertu zuen. Merkataritza, zientziak eta artea bultzatu zituen, bestalde."}
{"id": "273582", "revid": "1982", "url": "https://eu.wikipedia.org/wiki?curid=273582", "title": "Ptolomeo I.a Soter", "text": ""}
{"id": "273583", "revid": "96586", "url": "https://eu.wikipedia.org/wiki?curid=273583", "title": "Camar\u00f3n de la Isla", "text": "Jos\u00e9 Monje Cruz (San Fernando, 1950eko abenduaren 5a - Badalona, 1992ko uztailaren 2a), Camar\u00f3n de la Isla edo Camar\u00f3n izengoitiaz ezagunagoa, espainiar ijito flamenko-abeslaria handienetakoa izan zen. Berrikuntza estilistiko ugari ekarri zizkion flamenkoari.\nHemezortzi urte zituela grabatu zuen lehen diskoa, Paco de Luc\u00eda gitarra-jotzailea lagun zuela. 1979an \"La leyenda del tiempo\" (\"Denboraren elezaharra\") grabatu zuen. Azken disko horrekin urrats handia egin zuen flamenkoaren berrikuntzan, rock eta jazzeko tresnak erabili baitzituen. Garbizaleek ondo hartu ez bazuten ere, arrakasta handia izan zuen; Espainiako zenbait poetaren testuak sartu zituen, hala nola Federico Garc\u00eda Lorcarenak. Disko horretan \"Tomatito\" zuen gitarra-lagun. 1980ko hamarkadan izugarrizko arrakasta izan zuen, eta Parisen eta New Yorken eman zituen kontzertuak. Beste lan aipagarri batzuk ditu: \"Calle Real\" (1983, \"Errege kalea\"), \"Te lo dice Camar\u00f3n \"(1986, \"Camar\u00f3nek esaten dizu\"), \"Soy Gitano\" (1989, \"Ijitoa naiz\", Londresko Royal Philarmonic Orchestrarekin), \"Autorretrato\" bilduma (1990) eta \"Potro de rabia y miel\" (1992, \"Amorruaren eta eztiaren zaldia\"). 1992ko uztailaren 2an hil zen, biriketako minbiziak jota."}
{"id": "273584", "revid": "28807", "url": "https://eu.wikipedia.org/wiki?curid=273584", "title": "Jos\u00e9 Monje Cruz", "text": ""}
{"id": "273586", "revid": "46380", "url": "https://eu.wikipedia.org/wiki?curid=273586", "title": "David Mackay", "text": "David Mackay (Eastbourne, Sussex, Ingalaterra, 1933ko abenduaren 25a - Bartzelona, 2014ko azaroaren 12a) britainiar arkitektoa izan zen.\nArkitektura-ikasketak gauez egin zituen, Londresko \"Northern Polytechnic\"eko Arkitektura Sailean, ohorezko diplomarekin (1958). \"Royal Institute of British Architects\"eko (RIBA) kide da 1959az geroztik. Urte horretan, Bartzelonan hartu zuen bizilekua. 1960an, Andrew N. Prentice saria eman zion RIBAk Espainiako arkitekturari buruz egindako ikerketengatik. 1962an, Josep Martorellekin eta Oriol Bohigasekin elkartu zen, eta MBM enpresa sortu zuen. 1966an, Bartzelonako Goi Mailako Arkitektura Eskolako titulua lortu zuen. 1968an, Puig i Cadafalch saria eman zion Kataluniako Arkitektoen Eskola Ofizialak, \"De la revoluci\u00f3 espartaquista al pavell\u00f3 de Barcelona\" saiakera lanagatik. Irakasle gonbidatua izan da Washingtongo St. Louis Unibertsitatean (1981). Bartzelonan dagoen Amerikako Unibertsitate Katolikoko Atzerriko Ikasketen zuzendari izan zen urte horretan bertan, eta, 1986an, Wisconsingo Unibertsitateko Arkitektura Eskolako irakasle gonbidatua. Hainbat sari irabazi zituen, bai bakarka, bai lankideekin batera. 2003az geroztik, Plymouth hiria eraberritzeko planeko arkitekto nagusia izan zen."}
{"id": "273587", "revid": "512", "url": "https://eu.wikipedia.org/wiki?curid=273587", "title": "Andrew Parrott", "text": "Andrew Parrott (Walsall, Ingalaterra, 1947ko martxoaren 10a) britainiar orkestra-zuzendaria da.\n1970eko hamarraldiaren hasieran, Oxfordera joan zen, XVI. eta XVII. mendeetako musika ikertzera, obren aurreneko emanaldiko interpretazio benetakoa bilatu nahian. 1973an, Taverner Choir taldea sortu zuen, eta, geroago, The Taverner Players. 1977an, BBCren \"Promenade\" kontzertuan parte hartu zuen lehenengo aldiz, Claudio Monteverdiren \"Bezperak\" gidatuz. Londresen, Johann Sebastian Bachen \"Meza mi minorren\", \"Nekaldia San Mateoren arabera\" eta \"Brandeburgoko kontzertuak\" estreinatu zituen antzinako musika-tresnekin. Zuzendari gisa, zehaztasunagatik, hotsaren garbitasunagatik eta xehetasunetan jartzen duen arretarengatik goraipatu dute kritikariek. Musika klasikoa ez ezik, egungo musika ere landu du. Denboraldi batez, Michael Tippetten musika laguntzaile gisa aritu zen Electric Phoenix ahots-kuartetoaren emanaldietan. 1987an, Judith Weierren \"A Night at the Chinese Opera\" obraren estreinaldia gidatu zuen. 1971tik 1983ra, Emma Kirkbyrekin ezkonduta egon zen, eta disko asko grabatu zituzten elkarrekin. Ikertzaile gisa, Monteverdiren obra hobeto ezagutzen lagundu du."}
{"id": "273588", "revid": "512", "url": "https://eu.wikipedia.org/wiki?curid=273588", "title": "Linda Preiss Rothschild", "text": "Linda Preiss Rothschild (Filadelfia, Pennsylvania, AEB, 1945eko otsailaren 28a) estatubatuar matematikaria da.\nBiografia.\n1966an lortu zuen lizentzia Pennsylvaniako Unibertsitatean, eta 1970ean Matematikako doktoregoa, Massachusettseko Teknologia Institutuan. Princetongo Unibertsitatean baztertu egin zuten graduazio-lana, unibertsitate hartan gizonezkoak bakarrik onartzen zituztelako aitzakian. Hainbat erakundetan eta unibertsitateko irakasle bisitari gisa lan egin ondoren, matematikako irakasle laguntzaile izendatu zuten Wisconsin-Madisongo Unibertsitatean 1976an, eta irakasle, 1979an.\n1983az gero, Kaliforniako Unibertsitateko matematika-irakaslea da San Diegon. Rothschildek ekuazio partzial diferentzialak, analisi harmonikoak eta, azken urteetan, aldagai konplexuen alderdi analitiko eta geometrikoei buruzko lanak egin ditu nagusiki. Bestalde, kezka berezia erakutsi du matematiketan jardun nahi duten emakumezkoekiko, eta lan handia egin du haien prestakuntzaren alde. Besteak beste, Matematiketan Diharduten Emakumezkoen Elkarteko lehendakari izan zen 1983tik 1985era, eta Amerikako Matematika Elkarteko lehendakariordea, 1985etik 1987ra."}
{"id": "273589", "revid": "336", "url": "https://eu.wikipedia.org/wiki?curid=273589", "title": "Alberto Ullastres", "text": "Alberto Ullastres Calvo (Madril, Espainia, 1914ko urtarrilaren 15a - \"ibidem\", 2001eko azaroaren 15a) politikaria, ekonomista eta legelaria izan zen.\nBizitza.\nZuzenbide eta Ekonomiako ikasketak egin zituen Madrilen. Ikasle garaian, Acci\u00f3n Nacional erakundeko gazteriaren buruzagietako bat izan zen. Espainiako Gerra Zibilean, Asturias, Aragoi eta Levanteko fronteetan borrokatu zen, teniente gisa. Gerra bukatu zenean, Ikerkuntza Zientifikoetako Kontseilu Goreneko Ekonomia Institutuko kide izan zen. Gero, Madrilgo Unibertsitatean, Espainiako Ekonomiaren eta Ekonomia Unibertsalaren Historiako katedra lortu zuen. Espainiako historiari eta ekonomiari buruzko liburu asko idatzi zituen.\n1957an, Merkataritzako ministro izendatu zuten, eta berak abiarazi zuen Espainiako Egonkortze Plangintza, autarkia ekonomikotik ekonomia liberalizatzera eta nazioartekotzera pasatzeko lehen urratsa izan zena. 1965etik 1976ra, Espainiako lehen enbaxadore izan zen Europar Merkataritzaren, Energia Atomikoaren Europar Batasunaren, eta Ikatz eta Altzairuaren Europar Batasunaren aurrean. 1986tik 1995era, Banco Bilbao (Banco Bilbao Vizcaya, 1988az gero) banketxeko bezeroaren defendatzaile gisa lan egin zuen."}
{"id": "273590", "revid": "56334", "url": "https://eu.wikipedia.org/wiki?curid=273590", "title": "David H. Hubel", "text": "David Hunter Hubel (Windsor, Ontario, Kanada, 1926ko otsailaren 27a - Lincoln, Massachusetts, 2013ko irailaren 22a) Kanadan jaiotako estatubatuar neurobiologoa izan zen.\nBiografia.\nMedikuntza-ikasketak egin zituen Montrealen. 1959an, Harvardera joan zen, unibertsitatean irakastera. Han hasi zen ikusmenaren kortexean (begiek bidalitako mezuak jasotzen dituen garunaren zatian) informazioa nola prozesatzen den ikertzen, Torsten Wiesel suediarrarekin batera. Mikroelementuak eta teknika elektroniko modernoak erabiliz, neurona banakoen aktibitatea detektatzen saiatu ziren, ikusmenaren kortexeko 17. esparrukoarena, zehazki. Hubel eta Wiesel ohartu ziren ikusmenaren estimuluak jasotzen dituen kortexeko zelulen jarduna oso berezia dela. Zenbait zelulak argi-orbanen eraginei baizik ez die erantzuten, eta, beste batzuek, berriz, makurtze kritikoa duten lerroei soilik, eta, beraz, angeluak 10 graduko aldaketa izatea nahikoa da erantzuna aldatzeko. Hubeli esker, ikusmenaren kortexa da gaur egun hobekien ezagutzen den burmuinaren zatia. Medikuntzako Nobel saria jaso zuen 1981ean, Wieselekin eta Roger Wolcott Sperryrekin batera, ikusmenaren zentroan informazioa lantzeko moduari buruz egin zituzten aurkikuntzengatik."}
{"id": "273592", "revid": "336", "url": "https://eu.wikipedia.org/wiki?curid=273592", "title": "Santiago Meabe", "text": "Santiago Meabe Bilbao (Bilbo, Bizkaia, 1878ko ekainaren 5a - \"ib.\", 1961eko urriaren 25a) politikaria izan zen, eusko abertzalea. Oso ezaguna ez den arren, ezker abertzalearen aitzindaritzat jo dute adituek.\nBizitza.\nTomas Meaberen anaia zen, eta harreman estuak izan zituen harekin, ideologiaz harengandik urrun egon arren. Merkataritza-ikasketak egin zituen, eta Sabin Aranaren lehen jarraitzaileetakoa izan zen. \"La Patria\" astekariaren zuzendari izan zen 1901-1903 urteetan, eta \"Aberri\" astekariaren zuzendari 1906tik aurrera.\nAnaiaren antzera, biziki kezkatu zuen langileen arazoak. 1920. urtetik aurrera, ELA-SOV sindikatuaren errebindikazioak indartzearen aldeko agertu zen, eta abertzaletasuna eta sozialismoa politika-egitarau zehatz batean uztartzen saiatu zen, Ferdinand Lassalleren ideologiaren ildotik.\n1930ean, ezker abertzalearen aldeko joera berria onartu, eta ANVko kide egin zen. Urte batzuen buruan alderdi hura utzi, eta independente gisa iraun zuen, hil zen arte.\nMarkina aldeko arduradun egin zuen Eusko Jaurlaritzak 1936an, Espainiako Gerra Zibilaren garaian, eta Normandiara jo zuen, erbesterako bidean, 1937an. Baionan bizi izan zen, Bilbora itzuli baino lehen."}
{"id": "273594", "revid": "46380", "url": "https://eu.wikipedia.org/wiki?curid=273594", "title": "Francisco Nieva", "text": "Francisco Nieva (Valdepe\u00f1as, - Madril, 2016ko azaroaren 10a) espainiar idazlea izan zen. Antzerkirako lanak idatzi ditu gehienbat.\nBiografia.\nEspainiako gerraondoko antzerkiaren berritzaile handienetako bat izan da. Mugimendu \"postista\"rekin egon zen harremanetan. Bere obrak ukitu bat baino gehiago du: Goyaren pinturarenak, Valle Incl\u00e1nen esperpentoarenak eta Alfred Jarry eta Antonin Artauden surrealismoarenak. Fartsa eta kalamitatearen antzerkia eta antzerki amorratua direlako multzoetan sailkatu izan du berak bere lana.\nObra.\nLehen multzoan, lan hauek ditu, besteak beste: \"T\u00f3rtolas, crep\u00fasculo y tel\u00f3n\" (1972), \"El rayo colgado\" (1975) eta \"El baile de los ardientes\" (1975); bigarrenean, aldiz, \"La carroza de plomo candente\" (1973), \"Nosferatu\" (1975), \"Con sombra y quimera de Larra\" (1976) eta \"La se\u00f1ora t\u00e1rtara\" (1981). 1980an, Espainiako Antzerkiko Sari Nazionala irabazi zuen \"Los Ba\u00f1os de Argel\" lanaren muntaiarekin. 1986az geroztik, Espainiako Hizkuntzaren Erret Akademiako kide da. Azken urteetan, eleberriak eta ipuinak idatzi ditu: \"Viaje a Panta\u00e9lica\" (1994), \"Carne de murci\u00e9lago\" (1998), \"Los rabudos y otros cuentos\" (2000), \"Argumentario cl\u00e1sico\" (2001) eta \"La mutaci\u00f3n del primo mentiro\" (2004). Azken antzerki-lanak hauek ditu: \"\u00a1Viva el estupor!\" (2005), \"Misterio y festival: peque\u00f1a tetralog\u00eda sat\u00edrica\" (2005) eta \"El c\u00edclope\" (2009). Bestalde, 1992an Letretako Asturiasko Printzea saria eta Espainiako Literatura Sari Nazionala eman zizkioten."}
{"id": "273595", "revid": "46380", "url": "https://eu.wikipedia.org/wiki?curid=273595", "title": "\u00c9douard S\u00e9guin", "text": "\u00c9douard S\u00e9guin (Clamecy, Ni\u00e8vre, Frantzia, 1812ko urtarrilaren 20a - New York, AEB, 1880ko urriaren 28a) frantses psikiatra izan zen.\nAdimen urrikoen hezkuntzarako metodo berriak asmatu zituen.\nBiografia.\nFisikari-familia batean sortu zen eta psikologia-ikasketak egin zituen Parisen. 1839an eskola bat zabaldu zuen adimen urrikoentzat. Urte hartan bertan aditzera eman zuen adimen urrikoen gaitzek pertsona horiek jaio aurretik, jaiotzerakoan eta jaio ondoren pairatutako desegokikeria dituztela iturburu. Pertsona horiek gizarteratzeko programa bat jarri zuen abian eskola haren bidez, eta haren irakatsiak Europan barrena zabaldu ziren ondorengo urteetan.\n1846an \"Traitement Moral, hygiene et \u00e9ducation des idiots (Idioten trataera morala, higienea eta heziketa\") liburua idatzi zuen, eta berehala jaso zuen psikologo ezagun guztien onespena.\n1851. urtean Estatu Batuetara joan zen, Frantziako politika egoera hartan gustura ez zegoelako, eta 1854tik aurrera adimen urrikoentzako eskola batzuk antolatu zituen New Yorken.\n1866an argitaratu zuen bere bigarren liburua, \"Idiocy and its Treatment by the Psychological Method (Idiozia eta haren tratamendua psikologia metodoen bitartez).\""}
{"id": "273596", "revid": "28807", "url": "https://eu.wikipedia.org/wiki?curid=273596", "title": "Edouard Seguin", "text": ""}
{"id": "273597", "revid": "105290", "url": "https://eu.wikipedia.org/wiki?curid=273597", "title": "Teleferiko", "text": "Teleferiko kableetatik zintzilik airean ibiltzen diren bagoiez osaturiko garraiobidea da. Teleferikoa, bestelako garraiabideak erabili ezin diren toki malkar bihurrietan, jendea nahiz gaiak garraiatzeko erabiltzen da. Lehengaiak (ikatza, egurra, nekazaritzako gaiak eta bestelakoak) garraiatzeko oso erabilia da; hala ere, azken urteetan garrantzi handia hartu du jendearen garraiabide gisa, neguko kirolak direla eta, asko hedatu baita. Teleferiko batek parte edo atal nagusi hauek ditu: kableak, kableei eusteko dorreak, geltokiak, motorrak eta bagoiak. Kableak ondo tenkaturik egoten dira; haien eginkizuna bagoiei airean eustea eta abiapuntutik helmugara eramatea da. Eusteko dorreen eginkizuna kableei eustea da eta ibilbidea bideratzea, horregatik ibilbidean zehar hainbat dorre izaten dira tarteka jarrita. Geltokiak ibilbidearen bukaeran goian, tartean eta hasieran behean izaten dira; hasierako edo bukaerako geltokian kablea mugiarazten duen motor eragilea eta segurtasuneko motorra egoten dira; tarteko geltokiak, berriz, norabide aldaketa handiak egin behar diren tokietan jartzen dira.\nBagoiak lurretik ibiltzen direnean funikular du izena."}
{"id": "273598", "revid": "1545", "url": "https://eu.wikipedia.org/wiki?curid=273598", "title": "Robert Siodmak", "text": "Robert Siodmak (Dresden, Alemania, 1900eko abuztuaren 8a - Locarno, Suitza, 1973ko martxoaren 10a) Estatu Batuetako zinemagilea izan zen, jatorriz alemaniarra.\nBiografia.\n1929an egin zuen lehen film luzea Curt Siodmak anaiarekin batera, \"Menschen am Sonntang\", fikzioa eta dokumentala nahasten zituena.\nPolizia-filmak egin zituen gero, harik eta 1933an, naziengandik ihesi, Alemania utzi eta Parisa erbesteratu zen arte. Parisen zortzi film egin eta 1940an Estatu Batuetara erbesteratu behar izan zuen.\nHollywooden hasi zen lanean anaiari esker; han genero beltzeko maisuetako bat izan zen. B saileko film batzuk egin ondoren polizia-filmak egin zituen, giro itogarri eta pertsonaia gogorrekoak, espresionismoaren eragina zutenak.\nGarai hartakoak ditu filmik onenak: \"Phantom Lady\" (1944), \"The Suspect\" (1945, \"Susmagarria\"), \"The Spiral Staircase\" (1945), \"The Dark Mirror\" (1946, \"Ispilu iluna\"), \"The Killers\" (1946, \"Hiltzaileak\"), \"Cry of the City\" (1948, \"Hiriko oihua\"), \"Criss Cross\" (1949).\nPolizia filmez gainera, abenturazko film bikain bat ere egin zuen, \"The Crimson Pirate\" (1952). Europara itzuli eta han egin zituen, besteak beste:\" Le grand jeu \"(1953), \"Die Ratten\" (1955), eta \"Katia\" (1959)."}
{"id": "273599", "revid": "512", "url": "https://eu.wikipedia.org/wiki?curid=273599", "title": "John Surtees", "text": "John Surtees (Tatsfield, Kent, Ingalaterra, 1934ko otsailaren 11 - Londres, 2017ko martxoaren 10a) pilotua izan zen. Automobilismoko eta motoziklismoko munduko txapeldun izatera iritsi den historiako pilotu bakarra da.\nBizitza.\n1950 ondorengo urteetan, sidekar-probetan parte hartzen hasi zen. 1956an, MV Agusta etxeak kontratatu zuen, eta urte hartan bertan Man uharteko Tourist Trophy ospetsua eta 500 cm3-koko Munduko Motoziklismo Txapelketa irabazi zituen. 1957an bigarren atera ondoren, 1958, 1959 eta 1960an berriro irabazi zuen Munduko Txapelketa, 500 cm3-koko probetan ez ezik baita 350 cm3-kokoetan ere. Guztira 38 sari handi irabazi zituen (hogeita hiru 500 cm3-koko probetan eta hamabost 350ekotan).\n1960an, motoziklismoa utzita, 1 Formulako probetan parte hartzen hasi zen. Lotus taldearekin egin zuen debuta, eta Ferrari taldean aritu zen gero. Azkeneko talde horrekin munduko txapeldun atera zen 1964an. Bi urte geroago, bigarren geratu zen, Jack Brabhamen atzetik. 1969an, BRM taldeak kontratatu zuen, baina bere taldea sortu zuen berehala. 1972an utzi zituen lasterketak, automobilismoan guztira sei sari handi irabazi ondoren."}
{"id": "273600", "revid": "46380", "url": "https://eu.wikipedia.org/wiki?curid=273600", "title": "Od\u00f3n Alonso", "text": "Od\u00f3n Alonso Ord\u00e1s (La Ba\u00f1eza, Le\u00f3n, 1925eko otsailaren 28a - Madril, 2011ko otsailaren 21a) espainiar orkestra-zuzendaria izan zen. Madrilgo Kontserbatorioan musika-ikasketak egitearekin batera, Filosofia eta Letretako karrera egin zuen unibertsitatean. Gero, Sienan eta Vienan jarraitu zituen musika-ikasketak. 1952an hasi zen zuzendari-lanetan antzinako musikan espezializaturiko \"Solistas de Madrid\" taldearekin. 1956an, Zarzuelako Antzokia berriro zabaldu zenean, hango zuzendari izendatu zuten. 1968an, Espainiako Irrati-telebistako Orkestra Sinfonikoaren zuzendaritza eman zioten. Aldi berean, Madrileko eta Bartzelonako opera-sasoietan, Od\u00f3n Alonso izan ohi zen zuzendari. Puerto Ricoko Orkestra Sinfonikoaren zuzendari titularra izan zen, bai eta Europako beste hainbat orkestratakoa ere. Bere errepertorioan, barrokoko oratorioak (Monteverdiren \"Vespro della beata Vergine\", H\u00e4ndelen \"Teodora\"), erromantizismoko sinfoniak eta eszena-musika aurki daitezke. Musikariekin komunikatzeko zuen gaitasuna medio, koherentzia eta musikaltasun handikoak izaten ziren berak zuzentzen zituen interpretazioak. Hainbat sari jaso zituen, hala nola SGAEren ohorezko domina eta Frantziako Arte eta Letren Ordenako ofizial titulua. Soriako Musika Udazkena delako jaialdiaren zuzendari izan zen hil zen arte."}
{"id": "273602", "revid": "63274", "url": "https://eu.wikipedia.org/wiki?curid=273602", "title": "Gregorio Fern\u00e1ndez", "text": "Gregorio Fern\u00e1ndez (Sarria, Lugoko probintzia, 1576ko apirila - Valladolid, 1636ko urtarrilaren 22a) espainiar eskultorea izan zen.\nArte jarduera.\nGaztelako eskultura polikromoaren ordezkari behinen eta emankorrenetarikoa izan zen. Errealismoa irudien aurpegieran islatu zuen; estasia edo oinazea adierazten duten aurpegiak dira, oro har, eta bere garaiko Espainiako mistizismoaren ezaugarriak dituzte.\nGregorio Fern\u00e1ndezen obra erlijiozkoa izan zen erabat: irudi askeak, erretaulak eta, batez ere, Jesu Kristoren Pasioko atalak (Aste Santuko pasoak) egin zituen.\nObra gehienak Valladoliden dauden arren, bere lantegitik ateratako lanak Gaztela bietara eta Euskal Herrira ere iritsi ziren (Gasteizko San Migel elizako erretaula; Bergarako Errege Mintegian dagoen San Ignazioren taila, Eibarkoa, 1936ko Gerran suntsitua eta abar). Eragin handia izan zuen Penintsula osoan. Haren obretariko batzuk hauek dira: San Miguel elizako erretaula eta \"San Ignazio\", \"San Frantzisko Xabier\", \"San Frantzisko Borjakoa\" estatua askeak (Valladolid); \"Jesu Kristoren Bataioa\", \"Santa Teresa\", \"San Bruno\" (Valladolideko Museoa); \"Jesu Kristo etzana\" lanak (Madrilgo Encarnaci\u00f3n komentua, Valladolideko Santa Ana komentua)."}
{"id": "273603", "revid": "512", "url": "https://eu.wikipedia.org/wiki?curid=273603", "title": "George Sherman", "text": "George Sherman (New York, 1908ko uztailaren 14a - Los Angeles, 1991ko martxoaren 15a) estatubatuar zinema-zuzendaria izan zen.\nDavid Howard zuzendariaren laguntzaile-lanak eginez ikasi zuen lanbidea 1935 eta 1937 bitartean, eta bere lehen filma, \"Wild Horse Rodeo\", 1937an bertan zuzendu zuen. Guztira, 175 film zuzendu zituen. Hasieran, 1940ko hamarraldiaren erdira arte, \"western\"ak egin zituen batez ere, baina, ondoren, genero gehiago ere zuzendu zuen,\" The Lady and the Monster\" (1944) \"thriller\"ra, eta \"The Bandit of Sherwood Forest\" (1946), esaterako. 1950eko hamarraldian, Universal etxeak kontrataturik, ospe handia izan zuen B saileko filmen zuzendari bikaina zelako. Hala ere, ez zion inoiz \"western\"ak zuzentzeari utzi, arrazismoaren aurkako zertzeladak erantsiz aldi berri honetan. Horren adibide dira \"War Arrow\" (1953), \"Comanche\" (1956) eta \"Reprisal\" (1956). 1964an, bi film zuzendu zituen Espainian: \"La nueva Cenicienta\", Marisol antzezlea protagonista duena, eta \"Joaqu\u00edn Murrieta\" superprodukzio epikoa. Ondoren, 1971n, John Wayne aktorea zuzendu zuen berriro \"Big Jake\" filmean. Bere azken lanak, berriz, telebistarako ekoizpen- eta zuzendari-lanak izan ziren."}
{"id": "273604", "revid": "90204", "url": "https://eu.wikipedia.org/wiki?curid=273604", "title": "Ralph Steadman", "text": "Ralph Steadman (Wallasey, Merseyside, ) britainiar marrazkilari eta komikilaria da. 1952an, hegazkinak eraikitzen zituen Havilland enpresan hasi zen ikasle. Gero, publizitate-etxe batean lan egin zuen, eta prentsa-talde batean ondoren. 1958an erakutsi zuen bere lehenengo marrazkia, \"Punch\" aldizkarian. Horren ondotik, \"Private Eye\" aldizkariko lankidea izan zen. 1970eko hamarraldian, Estatu Batuetara joan zen, eta han bi marrazki-sail argitaratu zituen, \"Fear and Loathing in Las Vegas\" eta \"Steadman\u00b4s America\", hain zuzen ere. 1974an, Australiara joan zen \"Radio Times Magazine\"k eskatuta, cricket partidak jarraitzera. Hala ere, liburuetako irudietan erakutsi zuen Steadmanek hobekien maisutasuna: \"Alizia mirarien munduan\" eta \"Ispiluan barrena\" esperimentazio-lanak izan ziren. Gertaera politikoekin zerikusia zuten pertsonaien karikaturak ere egin zituen. 1978an, foken ehiza salatu zuen, eta, horretarako, emakume bat marraztu zuen odolez zipriztindutako larruzko beroki batekin. Urte horretan bertan, argazki-muntaiak erabili zituen \"Plastic Surgery\" saila osatzeko. 1978an, Sigmund Freuden bizitza kontatu zuen, eta, 1983an, \"Ni, Leonardo da Vinci\" argitaratu zuen. 2011n, prosa eta poesia idazten hasi zen \"Kotori Magazine\" aldizkarian."}
{"id": "273605", "revid": "512", "url": "https://eu.wikipedia.org/wiki?curid=273605", "title": "Fernando Bela\u00fande Terry", "text": "Fernando Bela\u00fande Terry (Lima, Peru, 1912ko urriaren 7a - \"Ib.\", 2002ko ekainaren 4a) politikaria eta arkitektoa izan zen. Peruko Errepublikako lehendakaria izan zen 1963-1968 eta 1980-1985 bitarteetan.\nBizitza.\nArkitektura ikasi zuen Estatu Batuetan, eta arte hori Perun sustatzeko lan handia egin zuen. \"El arquitecto peruano\" aldizkaria, Peruko Arkitektoen Elkargoa eta Peruko Hirigintza Institutua sortu zituen horretarako. Politikagintzan, Peruko Fronte Demokratiko Nazionaleko diputatu izan zen, 1945etik 1948ra bitartean. 1956an Herri Ekinbideko Alderdia sortu zuen, eta Peruko lehendakari izan zen 1963tik aurrera, militarrek kargutik kendu zuten arte (1968).\nHainbat urtez Argentinan eta Estatu Batuetan erbesteraturik egon ondoren, 1977an Perura itzuli zen, eta 1980ko hauteskundeetan Errepublikako lehendakari aukeratu zuten berriro. Peruko ekonomia Nazioarteko Diru Funtsaren mende jartzeak eta Peruko Alderdi Komunistako gerrillari taldearen aurka gerra zikina erabiltzeak herritarren babesa kendu zioten, eta 1985ean haren alderdiak galdu egin zituen hauteskundeak. Orduz geroztik, ez zen gehiago aurkeztu lehendakari izateko, baina buru-belarri jardun zen politikagintzan."}
{"id": "273606", "revid": "336", "url": "https://eu.wikipedia.org/wiki?curid=273606", "title": "Elizabeth Maconchy", "text": "Dame Elizabeth Violet Maconchy Le Fanu, ezaguna Elizabeth Maconchy gisa (Broxbourne, Hertfordshire, Ingalaterra, 1907ko martxoaren 19a - 1994ko azaroaren 11), britainiar musikagilea izan zen, jatorriz irlandarra.\nBere belaunaldiko ganbera-musika lanen egile nagusietako bat da.\nBiografia.\nSei urte zituela hasi zen musika egiten. Royal College of Musicen egin zituen ikasketak Charles Woodekin.\nB\u00e9la Bart\u00f3ken musikak eragin handia izan zuen Maconchyren lanetan. Beka bat lortu zuen Karel Boleslav Jir\u00e1kekin Pragan ikasteko, eta han egin zituen bere lehenengo lan serioak (\"Kontzertua piano eta orkestrarako\", eta \"Lurra\" orkestrarako suitea). Urte horretan bertan, William Le Fanurekin ezkondu zen eta Suffolken hartu zuen bizilekua.\n13 kuartetoko sail bat egin zuen harizko tresnetarako 1933-1984 urteen bitartean. Ahotserako lanetan (\"Heloise and Abelard\", besteak beste), hiru operetan eta orkestrarako lanetan argi eta garbi ikusten dira Maconchyren maisutasun teknikoa eta estilo berezia.\nZehatz-mehatz adierazi ez bazuen ere feministen aldekoa zenik, lan handia egin zuen emakumezko musikagileen alde. Composers' Guildeko lehenengo kide emakumezkoa izan zen, eta Britainia Handiko Musika Berria Sustatzeko Elkarteko lehendakari izan zen."}
{"id": "273607", "revid": "58701", "url": "https://eu.wikipedia.org/wiki?curid=273607", "title": "Diego de Torres Villarroel", "text": "Diego de Torres Villarroel (Salamanca, 1693 - \"ibidem\", 1770eko ekainaren 19a) espainiar idazlea izan zen. 1715. urtean subdiakono egin zuten eta zientzia-ikasketak hasi zituen orduan. 1721. urtetik aurrera \"Gran Piscator de Salamanca\" almanaka arrakastatsua argitaratu zuen. Bi urte geroago Madrila joan zen eta 1726an Salamancako unibertsitateko matematika saileko katedradun egin zuten. Inkisizioarekin arazoak zituela eta, Portugala ihes egin behar izan zuen, baina 1734an berreskuratu ahal izan zuen katedra eta 1745ean apaiz egin zuten. Oso idazle oparoa izan zen; haren obretan agerian geratzen ziren egilearen izaeraren kontraesanak: \"Los desahuciados del mundo y la gloria\" (1736-1737, \"Mundukoeta loriako etsituak\"), \"Vida natural y vida cat\u00f3lica\" (1743, \"Berezko bizitza eta bizitza katolikoa\"), \"El gallo espa\u00f1ol\" (1738, \"Espainiar oilarra\"), \"Anatom\u00eda de lo visible e invisible\" (1738, \"Ikusgai eta ikustezinaren anatomia\"), \"Sue\u00f1os morales\" (1727-1751, \"Amets moralak\") eta \"Vida, ascendencia, nacimiento, crianza y aventuras de don Diego Torres Villarroel\" (1743-1758, \"Diego Torres Villarroel jaunaren bizitza, jatorria, jaiotza, heziketa eta balentriak\")."}
{"id": "273608", "revid": "46380", "url": "https://eu.wikipedia.org/wiki?curid=273608", "title": "Leonardo Cremonini", "text": "Leonardo Cremonini (Bolonia, 1925eko azaroaren 26a - Paris, 2010eko apirilaren 12a) italiar pintorea izan zen.\nGazte-gaztetandik izan zuen pinturarako zaletasuna. Boloniako Arte Ederretako Eskolan egin zituen ikasketak, Guglielmo Pizziranirekin. Ondoren, Milango Brera Akademian aritu zen, Venturoli sariari esker (1945-1950). 1951n, Parisa joan zen, eta berehala lortu zuen ospea nazioartean. New Yorken erakusketak eskaini zituen Catherine Viviano galerian 1952, 1954, 1957 eta 1962an. Cremoninik, dena dela, aurre egin zion arte abstraktuaren modari, eta gerra ondorengo pintura figuratiboaren aitzindaritzat hartzen da. 1983tik 1991ra, pintura-lantegi bat zuzendu zuen Parisko Arte Ederretako Eskolan. Lehenengo lanetan, giza gorputzak eta animaliak elkarri lotzen dira, arkitektura handi eta tragikoa osatuz: \"Jolasean ari diren umeak\" (1955-1956), \"Karrusela, gaua\" (1956-1957), \"Gizona eta piztia\" (1957-1958), \"Gizona eta zaldia\" (1958-1959). Geroagoko lanetan, ordea, paisaia poetikoak obsesio bihurtu ziren: \"Ibilaldia Belv\u00e9d\u00e8ren\" (1960-1961). Cremoninik surrealismoa, errealismoa eta arte abstraktua bateratzen zituen, teknikaren, gaien eta irudien bidez."}
{"id": "273609", "revid": "56334", "url": "https://eu.wikipedia.org/wiki?curid=273609", "title": "Edmond Jab\u00e8s", "text": "Edmond Jab\u00e8s (frantsesez ahoskatua; , ; Kairo, \u2013 Paris, ) egiptoar jatorriko idazle frantsesa izan zen.\nBiografia.\nHaren familia judu jatorrikoa zen, eta 1957an alde egin behar izan zuen Egiptotik faxismoaren aurka borroka egiteagatik. Judaismoaren bila egindako bide luzea da haren poemagintzaren oinarria. 1963-1991 bitartean hamabost liburu idatzi zituen, zenbait multzotan bilduta. Esate baterako, \"Le Livre des questions\" (1963, \"Galderen liburua\"); \"Le Livre de Yukel\" (1964, \"Yukelen liburua\"); \"Le Retour au Livre\" (1965, \"Liburura itzulirik\"); \"Yael\" (1967); \"Elya\" (1969); \"Aely \"(1969); \"El ou le Dernier Livre\" (1973, \"Azken liburua\"); \"Le Livre des ressemblances\" (1976, \"Antzekotasunen liburua\"); \"Le Soup\u00e7on le D\u00e9sert\" (1978, \"Susmo txarra Basamortua)\"; \"L\u00b4Ineffa\u00e7able l\u00b4Inaper\u00e7u\" (1980, \"Ezabaezina Oharkabekoa\"), edota, azkenaldian idatzitako \"Le Petit Livre de la subversion hors soup\u00e7on \"(1982, \"Susmo txarrik gabeko subertsioaren liburutxoa\") eta \"Le Livre de l\u00b4hospitalit\u00e9\" (1991, \"Abegi onaren liburua). \"Aipagarria du, halaber, \"Du D\u00e9sert au livre\" (1981, \"Basamortutik liburura\"), Marcel Cohen frantses literatura kritikariarekin izandako elkarrizketa liburua da."}
{"id": "273611", "revid": "512", "url": "https://eu.wikipedia.org/wiki?curid=273611", "title": "Ahti Karjalainen", "text": "Ahti Kalle Samuli Karjalainen (Hirvensalmi, Finlandia, 1923 - Helsinki, Finlandia, 1990) finlandiar politikaria izan zen.\nBiografia.\nZientzia politikoko ikasketak egin zituen Helsinkiko Unibertsitatean. 1946an Nekazarien Alderdiko kide egin zen, eta ministro-kargu ugari bete zituen: Finantzetakoa (1957-1958), Merkataritza eta Industriakoa (1959-1961) eta Kanpo Arazoetakoa (1961-1962 eta 1963-1967).\nLehen aldian Kanpo Arazoetako ministro zela, Finlandiako neutraltasun politika erabat aldatu zuen, Stalinen ondorengo Sobiet Batasunari hurbildu baitzitzaion. 1962an Lehen Ministro izatera iritsi zen, baina 1963an kargua utzi zuen, berriz ere Kanpo Arazoetako ministro izateko. 1967 arte jardun zuen zeregin horretan. 1970-1971 bitartean berriro Lehen Ministro aukeratu zuten, Berde-gorri izeneko koalizio aurrerakoiaren gobernuko buru. Epe horretan bere herriko politika neutralzalea indartu zuen, eta Alemaniako Errepublika Demokratikoarekiko erlazioak izan zituen.\n1979an Finlandiako Bankuaren zuzendaritza hartu zuen eta 1982an Sobiet Batasunarekiko Harremanetarako Batzordeko presidentetza.\n1989an bere oroimenak argitaratu zituen \"Gizon presidentea\" izenburupean."}
{"id": "273612", "revid": "28807", "url": "https://eu.wikipedia.org/wiki?curid=273612", "title": "Ahti Kalle Samuli Karjalainen", "text": ""}
{"id": "273613", "revid": "96586", "url": "https://eu.wikipedia.org/wiki?curid=273613", "title": "Wilson Pickett", "text": "Wilson Pickett (Prattville, Alabama, 1941eko martxoaren 18a - Reston, Virginia, 2006ko urtarrilaren 19a) estatubatuar abeslaria izan zen.\nBiografia.\n1960ko hamarraldiko \"soul\" abeslaririk ezagunenetakoa izan zen, Otis Reddingekin batera. \"The Violinaires\" \"gospel\"-taldean hasi zen, Detroiten, eta \"The Falcons\" soul-taldera aldatu zen 1959an. 60ko hamarraldiko lehen urteetako bakarkako lanekin ez zuen arrakasta handirik lortu, baina Atlantic Recordsen sartu zen 1965ean, eta \"In The Midnight Hour\" grabatu zuen, gerora klasiko bihurtu zen disko bat, Estatu Batuetan eta Britainia Handian izugarrizko arrakasta izan zuena. Hurrengo urtean, \"rythm &amp; blues\" estiloko \"634-5789\" lana kaleratu zuen, eta, harrezkero, lan bikainak eman zituen 1970 inguru arte. Ordukoak dira \"Hey Jude\" (1969) abestiaren bertsioa eta \"Hey Joe\", Jimi Hendrixek ospetsu egin zuen kanta. 70eko hamarraldian, RCA etxeak kontratatu zuen, eta disko-musikaren arrakastaz baliatu nahi izan zuen 1978an \"Funky Situation\" lanarekin, baina ez zuen emaitza onik lortu, eta hurrengo urtean EMIrentzat hasi zen lanean. Harrezkeroko lanetan, ez zuen behinolako arrakastarik lortu, Estatu Batuetatik kanpora, batez ere."}
{"id": "273614", "revid": "336", "url": "https://eu.wikipedia.org/wiki?curid=273614", "title": "Estalinismo", "text": "Estalinismoa Stalinen eta bere jarraitzaileen joera eta doktrina politikoa da, leninismoan oinarritzen dena, baina haren desbideratzea dena.\nEzaugarriak.\nSistema estalinistaren ezaugarriak honakoak izan ziren:\nBere gobernuan zehar, Stalinek, atzeratuta zegoen Sobietar Batasuna benetako potentzia mundial batean bihurtu zuen hazkuntza izugarriarekin.\nStalinek zuzendutako politikak ekonomia eta gizarte kolektibo bat bultzatu zituen, SESB industria potentzia bat bihurtzeko helburuarekin. Horretarako honako bideak jarraitu zituzten:\nEstalinismoa teoria politiko bezala.\nSobietar Batasunean erabili zen terminoa, Marxismo-Leninismoa, iraultza doktrina gisa azaltzen zen SESBn. Honen arrazoia, Stalinek Marxena, Engelsena eta Leninena baino tesi handiagorik ez aurkeztea da. Estalinismoa, haien ideiak interpretatu eta aplikatzean datza, hauetara eta gizarte aldakorrera moldatzen den sistema-politikoa eraikitzeko. Marxismoa eta leninismoan sinesten duten batzuk, estalinismoa ideia hauen okertzea kontsideratzen dute (trotskistek bereziki, anti-estalinistak dira, beraientzat Stalin, Marx aitzakia bezala erabiltzen zuen anti-iraultzaile bat da; estalinistek hau bera pentsatzen dute trotskistetaz).\nStalinen jarraitzaileek, leninismoaren autoritate handienekotzat hartzen zuten, 1924an Lenin hil ondoren Alderdiko Sekretario Generala izendatu zutenean XII Kongresuan. Trotski Leninen alderdira 1917ra arte ez batzearen faktorea azpimarratzen dute, Trotskiri Leninen ideietan benetan ez sinestea leporatuz. Lenin aldiz, oso kritikoa zen Trotskirekin, \"Judas Trotski\" dei egiten zion batzuetan.\nStalinen ideia nagusiak praktika politikoak hauek izan ziren:\nEstalinismo munduan zehar.\nMunduko beste herrialdeetako estalinismoa (1930-1950 hamarkadetan nagusiki), Moskuko lerrokatzea eta Komiternari lotuta egon ziren. Erregimen hauetako hainbat gobernante, Stalinen kritikatzaileen arabera, estalinista bezala har ditzakegu, M\u00e1ty\u00e1s R\u00e1koski (Hungarian), Georgi Dimitrov (Bulgarian), Klement Gottwald (Txekoslovakian), Boleslaw Bierut (olonian) eta Horloogiyn Choybalsan (Mongolian), adibidez.\nBeste erregimen sozialista bat, batzuek estalinistatzat hartzen dutena, Enver Hoxharena izan zen, Alemanian. Honek argi eta garbi deklaratzen zuen, beste herrialdeetan Stalini homenajeak gelditu izanda ere, hark egiten jarraitzen zuen.\nHala ere, beste gobernu sozialista asko ez dira estalinistaren perfilean sartzen; izan ere, ez dituzte neurri ekonomiko eta lerrokatze geopolitiko berdinak hartzen, adibidez, Nicolae Ceausescu (Errumanian) eta Deng Xiaoping-en (Txinan) gobernuak.\nKritikak.\nTrotskisten ustez, Stalinen gobernuko sistema politikoak edo hauekin bat datozen ideiak \"degradatuta\" zeuden; hau da, deformazio burokratiko multzo bat jasan zutela eta Langile Estatu degradatuak zirela.\nGeorge Orwell idazle eta kazetari britainiarrak, 1945eko bere liburu \"Abereen atxaldean\", Sobietar Batasunean gertatutako antierrebisionismoaren karikatura bat egiten du. Haize errotak Stalinen bost urteko planak errepresentatzen ditu eta Trotskiren sozialismo mundiala lortzeko ilusioak On Kixotek haize errotekin izan zuen pasartearen antzekoa da."}
{"id": "273615", "revid": "1491", "url": "https://eu.wikipedia.org/wiki?curid=273615", "title": "Gilles Vigneault", "text": "Gilles Vigneault (Natashquan, Quebec, 1928ko urriaren 27a) Quebeceko idazlea, musikagilea eta kantaria da.\nBiografia.\nMusika klasikoko ikasketak egin zituen Rimouskiko seminarioan. Matematikak, latina eta frantsesa irakatsi zituen, eta poemak eta ipuinak argitaratu zituen aldi berean. 1950ean, Quebecen hartu zuen bizilekua, eta Letretako lizentzia egin zuen. Telebistarako idazten hasi zen, \"l'Arc \"argitalpena sortu zuen, eta film batean parte hartu zuen, \"La Canne \u00e0 p\u00eache\" izenekoan.\n1961ean, irakaskuntza utzi zuen, eta Georges Brassens frantses abeslariarekin bat egin zuen. Lehenengo emanaldian, arrakasta handia izan zuen. 1962an kaleratu zuen lehenengo diskoa: \"Jack Monoloy\". Lan horregatik, Diskoaren Sari Handia lortu zuen 1963an. 1966an, lehenengo diskoa kaleratu zuen Frantzian, eta izugarrizko arrakasta lortu zuen 1976an Superfrancof\u00eate jaialdian, Robert Charlebois eta F\u00e9lix Leclercekin batera. \"Honoris causa\" doktore izendatu dute hainbat unibertsitatetan, hala nola Peterborough, Rimouski, Montreal, Toronto, Laval eta Lyonen. Quebeceko Ordena Nazionaleko zaldun (1985) eta Frantziako Ohorezko Legioko zaldun (1985) izendatu zuten.\nJoseba Tapiaren bi bertsioak.\nEuskal Herrian ezaguna da Joseba Tapiak 1999n plazaratu zuen \"\" diskoarengatik, Koldo Izagirre eta Itxaro Bordaren itzulpenekin eta Pascal Gaigneren moldakuntzekin. \"Herri hau\" (\"Mon pays\") eta Herri bat daukat (\"Il me reste un pays\") abestiak azaltzen dira disko horretan.\nBi kantu horietan Quebectar izatearen nortasuna aldarrikatzen du Vigneaultek, baina halako sakontasunez ze nonahiko entzulea hunkitzen baitu, eta honenbestez unibertsaltasuna lortzen du."}
{"id": "273616", "revid": "56334", "url": "https://eu.wikipedia.org/wiki?curid=273616", "title": "Abderrahman Jusufi", "text": "Abderrahman Jusufi (arabieraz: \u0639\u0628\u062f \u0627\u0644\u0631\u062d\u0645\u0646 \u0627\u0644\u064a\u0648\u0633\u0641\u064a) (Tanger, 1924ko martxoaren 8a - Casablanca, 2020ko maiatzaren 29a) marokoar politikaria izan zen.\nBizitza.\nZuzenbide-ikasketak egin ondoren eta legegizon gisa lan egin eta gero (Arabiar Legegizonen Batasuneko presidente izan zen 1969tik 1990era), Istiqlalen sartu zen 1943an. Alderdi horretan, Casablancako langileen arazoez eta Frantziara ihes egindako marokoarren arazoez arduratu zen. Muhammad V.a kargutik kendu zutenean, erresistentzia-mugimendua antolatzen parte hartu zuen (1953-1955). 1959an, Marokoko Herri Indarren Nazio Batasuna sortu zuen Mehdi Ben Barkarekin batera, eta Attahrir alderdiaren egunkariko erredakzioburu izendatu zuten. Bitan espetxeratu zuten, 1959an eta 1963an, eta erbesteratu egin zen 1965etik 1980ra. Herri Indarren Batasun Sozialistaren (USFO) alderdiko ordezkari egin zuten atzerrian.\n1980an Marokora itzuli zenean, alderdiko idazkari izan zen, baina dimisioa aurkeztu zuen 1993an, hauteskunde legegileetako iruzurraren kontra. Hala ere, 1995ean, bere kargura itzuli zen. 1996an, Konstituzioa berritzeko botoa eskatu zuen. 1998an, Hassan II.a erregeak abiarazi zuen demokraziarako zabalkundearen barruan, lehen ministro izendatu zuten. Azkenik, 2003an utzi zuen politika."}
{"id": "273617", "revid": "336", "url": "https://eu.wikipedia.org/wiki?curid=273617", "title": "Samuel Doe", "text": "Samuel Kanyon Doe (Tuzon, Liberia, 1951ko maiatzaren 6a - Monrovia, Liberia, 1990eko irailaren 9a) liberiar militarra eta politikaria izan zen.\nBiografia.\nKrahn leinuko kidea zen. Hemezortzi urterekin soldadu egin zen. Krahn indigenen eta koloniaren fundatzaile amerikar-liberiarren ondorengoen arteko tirabirek krisi sakona eragin zuten 1980an, Doeren gidaritzapean ziharduen Krahn talde batek William Tolbert lehendakaria eta honen hamahiru laguntzaile hil zituenean.\nDoek jeneral kargua eskuratu zuen, eta Herria Askatzeko Batzorde bat osatu zuen, berak izendatutako hamalau kiderekin, herrialdea gobernatzeko. 1985ean hauteskundeak irabazi zituen iruzur eginez, eta zenbait estatu-kolpe saio eragotzi zituen. Basakeriaz eta ustelkeriaz akusatu zuten, eta produkzio nazionalaren beherapenari, auzo herrialdeen etsaitasunari eta baldintza ekonomikoen hondamendiari aurre egin behar izan zion. Bere leinuko kideak oposiziokoak zapaltzera bultzatu zituen eta matxinada herrialde osora zabaldu zen. Gerra zibila hasi zen eta 1990eko erdialdean Liberia osoa, Monroviako alde batzuk izan ezik, matxinatutako talde etsaien mendean zegoen. Urte hartan bertan atxilo hartu eta hil egin zuten."}
{"id": "273618", "revid": "28807", "url": "https://eu.wikipedia.org/wiki?curid=273618", "title": "Samuel Kanyon Doe", "text": ""}
{"id": "273620", "revid": "96586", "url": "https://eu.wikipedia.org/wiki?curid=273620", "title": "Preston Sturges", "text": " Preston Sturges (Jaiotza-izena: \"Edmond P. Biden\" ; Chicago, 1898ko abuztuaren 29a - New York, 1959ko abuztuaren 6a) Estatu Batuetako zinema zuzendaria eta gidoigilea izan zen.\nFamilia aberats batean jaio zen, eta gerora bere filmetan etengabe salatu zuen giro horretako azalkeria. Antzerkian lan egin ondoren Hollywooden jardun zuen Mamoulian, Stahl, Wyler eta gisako zuzendarientzat zinemarako historiak idazten. 1940ean egin zuen lehen filma, \"The Great McGinty\", politikari baten bilakaerari buruzko satira, arrakasta handia izan zuena eta zinemaren ateak ireki zizkiona. Komediaren maisu izan zen, eta elkarrizketa bikainen eta \"gag \"ikusgarrien bidez kontakizunaren logika hankaz gora jarriz, umore bortitzeko film zorrotzak egin zituen. 1950etik aurrera zuzendaritza utzi eta zinemarako eta antzerkirako gidoiak idatzi zituen. Filmak: \"Christmas in July\" (1940, \"Uztailean Eguberri\"), \"The Lady Eve\" (1941), \"The Palm Beach Story\" (1942, \"Palm-Beacheko historia\"), \"Sullivan\u00b4s Travels\" (1941, \"Sullivanen bidaldiak\"),\" The Great Moment\" (1944, \"Une handia\"), \"Mad Wednesday\" (1948, \"Asteazken eroa\"), \"The Beautiful Blonde from Bashful Bend\" (1949, \"Bashful Bendeko horail ederra\")."}
{"id": "273621", "revid": "58701", "url": "https://eu.wikipedia.org/wiki?curid=273621", "title": "Temistokle", "text": "Temistokle (antzinako grezieraz: \u0398\u03b5\u03bc\u03b9\u03c3\u03c4\u03bf\u03ba\u03bb\u1fc6\u03c2, \"Themistokles\", \"legearen loria\"; Atenas, K.a. 524 - Magnesia Menandro, K.a. 459) Atenasko estatu-gizona izan zen.\nBiografia.\nOso gaztetandik erakutsi zuen politikarako zaletasuna. K.a. 493. urtean arkontea izan zen, eta K.a. 490. urtean paper garrantzitsua izan zuen Maratongo guduan. Alderdi demokratikoko burua izan zen, eta aristokraten buruzagia (K.a. 483) Aristides baztertu ondoren. Itsas nagusigoan oinarritutako politika bultzatu zuen. Pertsiarren inbasioei aurre egiteko Egeo itsasoko uharteak hartu zituen, eta atenastarrak itsasoan borroka egitera bultzatu zituen. K.a. 480. urtean Xerxes garaitu zuen Salaminako guduan, eta hura izan zuen politikan arrakasta handiena. Atenasko harresiak berriz eraiki ondoren, Pireo gotortu eta Atenasko portu nagusi bihurtu zuen. K.a. 483. urtean, Laurioko hobietatik ateratako zilarra erabiliaz hiru arraun-lerroko berrehun itsasontzi eginarazi zituen. Bere gehiegikeriak eta handikeria zirela eta, gorroto handia piztu zuen jendearengan eta Zimonek baztertu zuen. Ordea, Artaxerxes I.a pertsiar erregeak hiru hiriko gobernuburu egin zuen: Magnesia Menandro, Miunte eta Lampsako."}
{"id": "273622", "revid": "336", "url": "https://eu.wikipedia.org/wiki?curid=273622", "title": "Kliment Voroxilov", "text": "Kliment Efremovitx Voroxilov (errusieraz: \u041a\u043b\u0438\u043c\u0435\u0301\u043d\u0442 \u0415\u0444\u0440\u0435\u0301\u043c\u043e\u0432\u0438\u0447 \u0412\u043e\u0440\u043e\u0448\u0438\u0301\u043b\u043e\u0432) (Verkhneie, Errusiar Inperioa, gaur egun Ukraina, 1881ko otsailaren 4a - Mosku, SESB, gaur egun Errusia, 1969ko abenduaren 2a) sobietar mariskala eta politikaria izan zen.\nBizitza.\nMetalurgiako langilea zen eta 1903an alderdi boltxebikean sartu zen. 1917an Petrogrado defenditzen zuen batzordeko buru izan zen eta urte bete geroago, Stalinekin batean, Tsaritsingo defentsako zuzendaritzaz arduratu zen. Guardia Gorriko buruzagia izan zen 1919-1920 urteetan eta Denikinen aurka borrokatu ondoren, Polonia eta Sobietar Batasunaren arteko gerran jardun zuen. 1925-1940 urteetan gudarosteko eta itsas-armadako komisarioa izan zen eta 1935. urtean mariskal izendatu zuten.\n1941. urtean alemaniarren aurka borrokatzen ari zen iparraldeko fronteko komandante nagusia izan zen eta Leningradoko defentsa antolatu zuen. Sobietar Batasuneko ministroen kontseiluko lehendakariorde izan zen (1947-1943) eta Stalin hil ondoren, Sobiet Goreneko Presidiumeko Presidente (1953-1960). 1957an, Presidiumeko beste kide batzuekin, Nikita Khrustxev agintari berria, bere postutik kentzen saiatu zen. Hala ere, gertaera hori ez zen 1961 arte ezagutu, eta Voroshilovi postua mantentzen utzi zioten erretiratu zen arte."}
{"id": "273624", "revid": "336", "url": "https://eu.wikipedia.org/wiki?curid=273624", "title": "Javier Sotomayor", "text": "Javier Sotomayor (Limonar, Matanzas, Kuba, 1967) altuera jauzilaria da, XX. mendearen bukaerako atletismoko izar handienetako bat.\nBizitza.\nHamabost urte besterik ez zuela, bi metrotik gorako jauzia egin zuen. 1984an, Kubako marka hautsi zuen lehen aldiz, 2,33 metroko jauziarekin. Erromako Munduko Txapelketetan (1987), gaizki aritu zen, eta bederatzigarren geratu zen; hala ere, urte hartan bertan, urrezko domina lortu zuen Panamerikar Jokoetan. Hurrengo urtean, Salamancan (Espainia), munduko errekorra hautsi zuen lehen aldiz (2,43 metro). 1989an, marka psikologiko bat hautsi zuen: 2,44 metro (alegia, zortzi oin, neurri-sistema anglo-saxoian). 1990ean, Godoy entrenatzailea hil zitzaion, eta, hurrengo urtean, min hartu baitzuen, ezin izan zuen munduko txapelketan parte hartu. 1992ko Olinpiar Jokoetan, Bartzelonan, urrezko domina lortu zuen, 2,34 metroko jauziarekin. 1993an, Stuttgarten, Munduko Txapelketa irabazi zuen lehenengo aldiz (1991n, zilarrezko domina lortu zuen, eta 1995ean ere bai), eta munduko errekorra hautsi zuen berriro: 2,45 metro. 1997ko abuztuan, Atenasen, Munduko Txapelketa irabazi zuen bigarrenez. 1999an, bi urtez lehiatzeko aukera debekatu zioten, dopin-kontrol batean kokaina kontsumitu izana leporatuta. Alabaina, Nazioarteko Atletismo Federazioak barkatu egin zioten zigorra, eta, hiru hilabeteko entrenamenduaren ondoren, zilarrezko domina eskuratu zuen Sydneyko Olinpiar Jokoetan. Hogeita hamalau urte zituela utzi zion garaiera-jauzilari izateari. Bestalde, Kiroletako Asturiasko Printzea saria eman zioten 1993an."}
{"id": "273625", "revid": "46380", "url": "https://eu.wikipedia.org/wiki?curid=273625", "title": "Fran\u00e7ois de Malherbe", "text": "Fran\u00e7ois de Malherbe (Caen, 1555 - Paris, 1628ko urriaren 16a) frantses olerkaria izan zen. Angulemako Henrikeren idazkari izan zen Aachenen, hamar urtez. Angulemako Henrike hil ondoren Normandiara joan zen bizitzera. 1605ean, Vauquelin de La Fresnayek gortean aurkeztu zuen. Ondoren, Bellegardeko dukearen ezkutari eta Henrike IV.aren ganberako kide izan zen. Luis XIII.a erregeak ere bere babespean izan zuen. Bizitzako azken urteak atsekabean murgildurik iragan zituen, bere seme Marc-Antoine hil ondoren. Idatzi zituen lehen olerkiak italiar poeten eragina zuten. Malherberen lanen ezaugarri nagusia formalismoa da, oso-osorik betetzen baititu bere garaiko poesiagintzaren arau guztiak. Gortearen ospakizunak eta erregeren balentriak kantatzen ditu batez ere. Hauek ditu lan azpimarragarrienak: \"Pri\u00e8re pour le Roi allant en Limousin\" (1605, \"Otoitza Limousinera doan erregeren alde\"), Henrike IV.aren garaikoa; \"Ode pour le roi allant ch\u00e2tier la r\u00e9bellion des rochellois\" (1628, \"Oda rotxelatarren matxinada zigortzera doan erregeren alde\"), Luis XIII.aren garaikoa. Ospe handikoak dira, bestalde, Malherbek idatzi zituen gutunak."}
{"id": "273626", "revid": "336", "url": "https://eu.wikipedia.org/wiki?curid=273626", "title": "Russ Meyer", "text": "Russell Albion \"Russ\" Meyer (San Leandro, Kalifornia, 1922ko martxoak 21 - Hollywood, 2004ko irailak 18) estatubatuar zinema-zuzendaria izan zen.\nBizitza.\nBigarren Mundu Gerran, kamarografo gisa lan egin zuen frontean, Art Lloyd zinemagilearekin ikasi ondoren. Gerra bukatuta, dokumentalak egin zituen San Frantzisko inguruko konpainia batzuentzat, eta biluzien argazkiak \"Playboy\" aldizkariarentzat. Gero, Estatu Batuetan modan jarri ziren film erotikoen aitzindarietako bat izan zen: \"The immoral Mr. Teas\" (1959), \"Vixen\" (1968).\nArazoak izan zituen filmak estreinatzeko, baina oso harrera ona izan zuten, eta dirua egin zuen. Hala, diru gutxirekin bortxakeria eta sexu ugariko filmak eginez, irabazi handiak lortu zituen. Film aipagarrienak hauek ditu: \"The naked camera\" (1960), \"Erotica\" (1961), \"The immoral West and how it was lost\" (1962), \"Heavenly bodies!\" (1963), \"Memories of a woman of pleasure\" (1964), \"Faster, Pussycat, Kill! Kill!\" (1966), \"Finder keepers, lovers weepers!\" (1968), \"Cherry, Harry and Raquel\" (1968), \"The seven minutes\" (1971), \"Blacksnake\" (1973), \"Supervixens\" (1975), \"Megavixens\" (1976) eta \"Up the valley of the beyond\" (1991). Erica Gavin antzezlea izan zen haren film askotako protagonista nagusia."}
{"id": "273627", "revid": "105290", "url": "https://eu.wikipedia.org/wiki?curid=273627", "title": "Araneido", "text": "Araneidoa (Araneidae) araneoen ordenako zenbait kelizeratu araknidoz esaten da.\nEzaugarriak.\nBirika bidez edo trakea bidez hartzen dute arnasa, baita uretan bizi diren motek ere; lau hanka-pare dituzte; burua eta bularraldea bat eginik (zefalotoraxa) izaten dituzte, eta batzuetan sabelaldea ere bai. Ez dute begi elkarturik eta bi luzakin pare dituzte ahoan, mota batetik bestera itxura eta eginkizun desberdinetakoak izan daitezkeenak. Sabelaldeko atzeko muturrean zetazko haria egiten duten bi guruin dituzte. Kelizeroak kakodunak dira eta barnean guruin pozoitsuak izaten dituzte. Zortzi hanka dituzte, eta luze-laburrean eta lodi-mehean alde handia dute mota batetik bestera. Tropikoetako zenbait armiarma oso handiak dira eta txoriak eta ugaztun txikiak ere jaten dituzte. Araneoak egonkorrak edo mugikorrak izan daitezke; egonkorrek harrapakina amaraunean harrapatzen dute, eta mugikorrek, berriz, zetazko haria botatzen dute, armiarma-sarearen ordez, harrapakina geldiarazteko edo arrautza biltzeko.\n20.000 mota inguru daude, gehienak lur gainean bizi direnak, baina badira uretan bizi diren bakar batzuk ere."}
{"id": "273629", "revid": "28807", "url": "https://eu.wikipedia.org/wiki?curid=273629", "title": "Araneidae", "text": ""}
{"id": "273630", "revid": "1545", "url": "https://eu.wikipedia.org/wiki?curid=273630", "title": "Jim Bolger", "text": "James Brendan \"Jim\" Bolger (Opunake, Taranaki eskualdea, 1935eko maiatzaren 31) zeelandaberritar politikaria da. 1990-1997 bitartean lehen ministroa izan zen.\nBizitza.\nIrlandar etorkinen semea zen, eta erlijio katolikoan hezi zen. Familiaren nekazaritza- eta abeltzaintza-enpresetako administrazioan parte hartu zuen. 1966an, politikan sartu zen, nekazari eta abeltzainen korporazioko kideen interesen defentsan, eta, handik, joera liberal-kontserbadoreko Alderdi Nazionalera pasatu zen. 1972an Parlamentuan diputatu-aulkia lortu zuen. Robert Muldoonen gobernuan parte hartu zuen 1977tik 1984ra, laboristek kontserbadoreak gobernutik bota zituzten arte. Handik aurrera, bere alderdiaren gidaritza hartzen saiatu zen, baina ez zuen lortu, 1986an Muldoonek erretiroa hartu zuen arte.\n1990ean, Alderdi Nazionalak hauteskundeak irabazi zituenean, lehen ministro izatera iritsi zen eta, nekazaritzaren aldeko jarreraz gainera, Estatu Batuekiko hurbiltze-politika bultzatu zuen berehala. 1992an, Frantziako Gobernuarekiko erlazio diplomatikoak konpontzen saiatu zen, 1985az geroztik hondaturik baitzeuden, frantsesek Zeelanda Berriko uretan \"Rainbow Warrior\" ontzi ekologistaren aurka egindako erasoa zela eta."}
{"id": "273632", "revid": "512", "url": "https://eu.wikipedia.org/wiki?curid=273632", "title": "Ruggero Raimondi", "text": "Ruggero Raimondi (Bolonia, 1941eko urriaren 3a) italiar opera-kantaria da. Baritonoa da, ahots sendoa eta ozentasun handikoa du, bere ahots-hariko onenetako bat.\nTeresa Pediconirekin eta Pervenanzirekin egin zituen ikasketak. Spoleton egin zuen debuta, 1964an: Collineren papera jokatu zuen Pucciniren \"La Boh\u00e8me\" obran. Hurrengo urteetan, Erromako Operan eta Veneziako La Fenicen eta Italiako beste antzoki batzuetan kantatu zuen. 1967an, Milango La Scalan kantatu zuen: Timurren papera jokatu zuen Pucciniren \"Turandot\" obran. 1960ko hamarraldiaren bukaeran, Britainia Handiko zenbait antzokitan kantatu zuen: Royal Festival Hallen (Donizettiren \"Lucrezia Borgia\") eta Glyndebournen (Mozarten \"Don Giovanni\"). Azkeneko opera horretako protagonista-paperarekin lotura estua izan du Ruggero Raimondik, paper bera jokatu baitzuen izen bereko filmean, Joseph Losey estatubatuarraren zuzendaritzapean, 1979an. 1970ean, New Yorkeko Metropolitanen, Silvaren papera jokatu zuen lehen aldiz Verdiren \"Ernani\"n. Aurrerago, 1983an, beste film batean parte hartu zuen, Francesco Rosiren \"Carmen\"en, hain zuzen, Bizeten izen bereko opera oinarri hartuta. 2001ean, \"La Tosca\"n parte hartu zuen, operaren eta zinemaren erdibidean dagoen obra batean, eta, 2008an, \"Le Sanglot des Anges\" telebista-sailerako antzeztu zuen."}
{"id": "273633", "revid": "65203", "url": "https://eu.wikipedia.org/wiki?curid=273633", "title": "Lionel Richie", "text": "Lionel Richie (Tuskegee, Alabama, Ameriketako Estatu Batuak, 1949) musikaria eta ingelesezko abeslaria da.\nBizitza.\n1967an, The Commodores taldea sortu zuen, Estatu Batuetako 1970eko hamarraldiko soul-talde ezagunena. Ordurako, baina, bakarka hasteko asmotan zebilen, eta Kenny Rogers country-pop musika-izarrarentzat idatzi eta ekoitzi zuen \"Lady\". Kantuak pop zuriaren merkatuko ateak zabaldu izanak bide hori hartzera bultzatu zuen.\n1982an, \"Lionel Richie\" izeneko diskoarekin egin zuen debuta, eta arrakasta handia izan zuen. Urtebete geroago, bigarrena argitaratu zuen, \"Can't Slow Down\", arrakasta handiko bi kanturekin: \"All Nihgt Long\" eta \"Hello\". Diskoa argitaratu zuen konpainiaren historiako diskorik salduena izan zen. Handik gutxira, urrezko aukera egokitu zitzaion: mundu osora zabalduko zen ereserki bat egin zuen, Michael Jacksonekin batera, \"We Are The World\". Urte hartan bertan, \"Say You, Say Me\" grabatu zuen, \"White nights\" filmeko abestia. Izugarrizko arrakasta izan zuen, eta hurrengo diskorako bidea urratu zuen: \"Dancing On The Ceiling\" (1986). Isilaldi luze baten ondoren, \"Louder Than Words\" argitaratu zuen 1996an. Orduz geroztik, \"Time\" (1998), \"Renaissance\" (2000), \"Encore\" (2002), \"Just for You\" (2004), \"Coming Home\" (2006), \"Just Go\" (2009) eta \"Tuskegee\" (2012) diskoak argitaratu ditu."}
{"id": "273634", "revid": "96586", "url": "https://eu.wikipedia.org/wiki?curid=273634", "title": "Carmen Valero Omedes", "text": "Carmen Valero Omedes (Castelser\u00e1s, 1955eko urriaren 4a) espainiar atleta ohia da.\nBiografia.\nHamabost urte zituela, gurasoekin Bartzelonara joan zen bizitzera. 1972an egin zuen debuta nazioarteko proba batean, Nazioen Krossean, Cambridgen. Bi urte geroago, Rabaten, zilarrezko domina irabazi zuen, eta 1976an eta 1977an, urrezkoa. Atletismo-proba horretan garaipena lortzen zuen lehen emakume espainiarra izan zen. 800, 1.500 eta 3.000 metroko probetan, Espainiako errekorra hautsi zuen, eta Espainiako kros-txapelduna izan zen 1973tik 1978ra eta 1981ean.\n1976an, Montrealeko Olinpiar Jokoetan parte hartu zuen, 800 eta 1.500 metroko probetan. 1981ean, erretiratzea zihoala iragarri zuen, baina 1986ko martxoan berriro agertu, eta Espainiako Kros Txapelketa irabazi zuen. Urte horretan bertan, abuztuan, 5.000 metroko Espainiako Txapelketa irabazi zuen, eta 1986ko abenduaren 31n, Madrilgo San Silvestre proba. Carmen Valeroren 1.500 metroko Espainiako errekorra, 1976koa, 1988ko uztailean hautsi zuen Maite Zu\u00f1iga arabarrak, Dusseldorfen. 1989an, Espainiako Atletismo Federazioko zuzendaritzako kide izendatu zuten."}
{"id": "273637", "revid": "105290", "url": "https://eu.wikipedia.org/wiki?curid=273637", "title": "Brabanteko Dukerria", "text": "Brabanteko Dukerria (; ) Europako antzinako dukerria izan zen, Mosa eta Eskalda ibaien artean kokatua, egun Belgikaren (Anberes, Flandriako Brabante eta Valoniako Brabante) eta Herbehereen (Noordbrabant) artean banatua.\nHistoria.\nNerbiarren lurraldea zen erromatarrek eta frankoek hartu baino lehen; Brabante Austrasia eta Lotaringiako erresumen eremua izan zen. IX. mendean lau konderritan banatua zegoen, eta Lovainako kondeen eskuetara igaro zen XII. mende hasieran (1106); garai hartan bihurtu zen dukerri.\n1406. urtean Valois-Burgundiako etxeko adar gazteak hartu zuen oinordekotzan, eta 1430ean Borgoinako duke Filipe III.a Onak berreskuratu zuen. Geroago Austriako etxeak (Maximiliano I.a enperadorea) hartu zuen herentzian, eta 1553tik aurrera Espainiako Austrien esku geratu zen. Brabanteko iparraldea matxinatu ziren Herrialde Batuen esku geratu zen 1609an, eta Utrechteko Itunak (1713) Austria Etxeko Habsburgotarren eskubidea berretsi zuen, hegoaldeari dagokionez.\n1795ean, frantsesek hegoaldeko Herbehereak okupatu zituztenean desegin zen dukerria."}
{"id": "273638", "revid": "336", "url": "https://eu.wikipedia.org/wiki?curid=273638", "title": "Pietro Nenni", "text": "Pietro Nenni (Faenza, Italia, 1891ko otsailaren 9a - Erroma, Italia, 1980ko urtarrilaren 1a) italiar politikaria eta kazetaria izan zen.\nBiografia.\nLaborari-familia batean sortu zen eta oso gazte zela sozialismoak erakarri zuen. \"Avanti\" alderdi sozialistaren egunkariaren zuzendaria izan zen 1926 arte. Urte hartan Mussolinik egunkaria debekatu zuen eta Nennik Frantziara erbesteratu behar izan zuen. Espainiako Gerra Zibilean esku hartu zuen Nazioarteko Brigadetan. 1942an Vichyn atxilotu zuten eta Italian preso eduki zuten 1943 arte.\nOndorengo urtean bere alderdiko idazkari nagusi izendatu zuten bigarrenez. Lehen Ministrorde (1945-1946) eta Kanpo Arazoetarako ministroa (1946-1947) izan zen. Alderdiaren ezkerreko hegaleko buru izanik, komunistekin lankidetzan jardutearen aldekoa izan zen, harik eta 1956an sobietarren gudarostea Hungarian sartu zen arte. Harrezkero, demokrata kristauekin batera gobernatzearen alde azaldu zen. 1968-1969an Kanpo Arazoetarako ministroa izan zen, eta Lehen Ministrorde Aldo Mororen gobernuetan (1963-1969). Alderdiaren gidaritza utzirik (1969), bizi guztirako senatari izendatu zuten 1970ean; 1979an Senatuko lehendakari hautatu zuten."}
{"id": "273639", "revid": "336", "url": "https://eu.wikipedia.org/wiki?curid=273639", "title": "Rudolf Peierls", "text": "Sir Rudolf Ernst Peierls (Berlin, 1907ko ekainaren 5a - Oxford, 1995eko irailaren 19a) alemaniar-britainiar fisikaria izan zen.\nBere garaiko fisikari nagusiekin jardun zuen: Sommerfelden jarraitzaile izan zen Munichen eta Heisenbergena Leipzigen, eta Pauliren laguntzailea izan zen Zurichen. Birminghameko Unibertsitateko fisikako irakasle egin zuten 1937. urtean. Quantumen mekanikak jakintzaren beste alor batzuetan izan ditzakeen aplikazioei buruzko ikerketak egiten hasi zen. Bere ekarpen nagusiak egoera solidoaren fisikari, lehenik, eta ondoren, fisika nuklearrari buruz egindako ikerketak dira. Solidoen teoria ikertu zuen eta eremu magnetikoak eroapen elektroietan duen eragina aztertu zuen bereziki (Hall efektua). 1929an gai ez-metalikoetan bero-eroapena nola gertatzen den azaldu zuen, eta tenperatura txikietako bero-eroapenari buruzko lanak ere egin zituen. 1930eko hamarraldiaren inguruan fisika nuklearrean murgildu zelarik, 1938. urtean nukleoen talkei buruzko teoria bat osatu zuen, eta handik bi urtera, Frischekin batera, frogatu zuen posible zela uranio aberastuko kopuru txiki batean kate-erreakzio bat sortzea elektroi-igorpenen bidez."}
{"id": "273640", "revid": "119347", "url": "https://eu.wikipedia.org/wiki?curid=273640", "title": "Ted Turner", "text": "Robert Edward \"Ted\" Turner III (Cincinnati, Ohio, 1938ko azaroaren 19a) estatubatuar negozio-gizona eta telebistako magnatea da. Georgiako Akademia Militarrean eta Brown Unibertsitatean egin zituen ikasketak. Aitak bere buruaz beste egin zuenean, 1963an, familiaren publizitate-negozioa hartu zuen oinordekotzan. 1970ean, hondoa jota zegoen UHFko telebista-kate bat erosi zuen Atlantan (Georgia). 1975erako, telebista-kate hura Estatu Batuetako inportanteenetako bat bihurtu zen, kirolak eta denbora-pasako programak eskainiz, merke, herrialde guztiko hari bidezko telebista sareetara. 1980an, Cable News Network (CNN) sortu zuen, eguneko 24 orduetan berriak besterik ematen ez zituen lehen telebista-katea. 1990-1991n Persiako Golkoko gerraz eman zituen irudiak mundu osora zabaldu zuten telebista-katearen ospea. 1991n, \"Time\" aldizkariak \"urteko gizon\" izendatu zuen. 1985ean, Metro Goldwyn Mayer/United Artists ekoiztetxea erosi zuen, gero saltzeko eta zinema-artxiboak besterik ez gordetzeko asmoz. Kirolaren munduan ere aritu da, beisbol- eta saskibaloi-taldeak sustatuz eta babestuz. 1991n, Jane Fonda antzezlearekin ezkondu zen, baina 2001ean dibortziatu ziren."}
{"id": "273641", "revid": "512", "url": "https://eu.wikipedia.org/wiki?curid=273641", "title": "Giacomo Agostini", "text": "Giacomo Agostini (Brescia, Italia, 1942ko ekainaren 16a) italiar moto-gidaria da.\nBiografia.\nHamabost aldiz irabazi zuen eta maila batean baino gehiagotan Munduko Lastertasun Txapelketa. Txapelketa horretako sari nagusien errekorra du gainera, 122 irabazi baitzituen.\n1961ean parte hartu zuen lehen aldiz norgehiagoka garrantzitsu batean. Lehendabizi, Morini taldearekin korritu zuen, eta, 1964an, Italiako 250 Zentimetro Kubikoko Txapelketa irabazi zuen. 1965etik 1973ra, MV Augusta markarekin korritu zuen, eta Yamahara pasa zen gero.\nMunduko zortzi txapelketa irabazi zituen 500 cm3-ko motorrarekin; zazpi, gainera, elkarren jarraian (1966-1974 eta 1975), eta beste zazpi jarraian 350 cm3-koan (1968-1974). Irabazi zituen 122 sari garrantzitsuei dagokienez, 1965-1977 bitartean irabazi zituen (1970 izan zuen urterik onena 19rekin); 54 sari, 350 cm3-ko lehiaketetan eta 68 sari, 500 cm3-ko lehiaketetan irabazi zituen. Gainera, Tourist Trophy ospetsuaren 10 sari ere baditu garaipenen artean (1966-1972 bitartean irabaziak).\n1977an lehiaketetatik erretiratu zenez geroztik, Yamaha taldearen zuzendaria izan zen, eta, 1992tik aurrera, Cagiva taldearena."}
{"id": "273642", "revid": "58701", "url": "https://eu.wikipedia.org/wiki?curid=273642", "title": "Pedro Antonio de Alarc\u00f3n", "text": "Pedro Antonio de Alarc\u00f3n (Guadix, Espainia, 1833ko martxoaren 10a - Valdemoro, Espainia, 1891ko uztailaren 19a) gaztelania idazlea izan zen.\nBizitza.\nEliz eta Zuzenbide-ikasketak hasi eta amaitu gabe utzi ondoren literatura eta politikari ekin zion. Madrilen \"El l\u00e1tigo\" egunkari antimonarkiko liberalaren zuzendaria izan zen. 1860an bizi izandako barne krisiaren ondorioz aldaketa sakona eragin zuen bere pentsamoldean. Afrikako gerran esku hartu zuen, lekukotasun baliotsua utziz: \"Diario de un testigo de la guerra de Africa\" (1859); bi urte geroago bidaia liburu bat eman zuen argitara: \"De Madrid a N\u00e1poles. \"Bere gisako ikasketak, kultura heterogeneoa eta etsipena nabarmentzen dira katolizismo esturako itzulera markatzen duen eleberri horietan. Kontalari handiaren dohainak agertu zituen \"El sombrero de tres picos\" (1874) kontakizun laburrean eta \"El esc\u00e1ndalo\" (1875) eleberrian. Tesi obraren ezaugarriak areagotzen dira\" El ni\u00f1o de la bola\" (1878) izeneko eleberrian. Halaber, teatroa eta poesia landu zituen. Pikareskaren tradizioaren barne koka daitekeen \"El sombrero de tres picos \"haren obrarik ezagunena da eta \"Alarcoseko errotaria \"izeneko erromantze andaluziarrean oinarriturik dago."}
{"id": "273644", "revid": "129250", "url": "https://eu.wikipedia.org/wiki?curid=273644", "title": "Teresa Catal\u00e1n", "text": "Teresa Catal\u00e1n S\u00e1nchez (Iru\u00f1ea, 1951ko apirilaren 12a) nafar musikagilea da.\n2021ean Kulturaren Vianako Printzea saria jaso zuen, eta 2022an Eusko Ikaskuntza-Laboral Kutxaren Humanitate, Kultura, Arteak eta Gizarte Zientzien Saria eman zioten.\nBiografia.\nPiano eta konposizio ikasketak egin zituen Iru\u00f1eko Pablo Sarasate Kontserbatorioan, Fernando Remacha, Juan Eraso eta Luis Morondo irakasleekin, besteak beste. Hainbat trebakuntza-saio egin ditu Ram\u00f3n Barce edota Agust\u00edn Gonz\u00e1lez Acilu irakasleekin. Sienako (Italia) Chigiana Akademian ere egin zuen Konposizio ikastaroa, eta Europako hainbat hiritan osatu du bere prestakuntza.\n1985ean sortutako Iru\u00f1eko Taldea-Grupo de Pamplona taldearen sortzaileetako bat izan zen. Bertako nahiz nazioarteko hainbat konposizio-ikastaro eta nazioarteko jaialdi zenbaiten zuzendari izan da. Oposizio bidez lortu zuen 1990. urtean Konposizio eta Instrumentazioan katedradun izatea, eta horretan dihardu Madrilgo Goi Musika Kontserbatorioan. Irakaskuntza eta konposizioa uztartuz, sari ugari lortu ditu musika-sorkuntzan eta interpretazioan. Besteak beste, Iru\u00f1eko Udalaren, Nafarroako Gobernuaren, Frankfurteko Europako Musikaren Foroaren, Erromako Festival de Nuovi Spazi Musicaliren edo Heidelbergeko (Alemania) Jaialdiaren eskariz egin ditu hainbat konposizio."}
{"id": "273645", "revid": "58701", "url": "https://eu.wikipedia.org/wiki?curid=273645", "title": "Adolfo Dom\u00ednguez", "text": "Adolfo Dom\u00ednguez (A Pobra de Trives, Ourense, 1950eko maiatzaren 14a) espainiar jostuna da.\nEspainiar diseinatzaile nagusietako bat da, eta sorkari estilizatu soilengatik da ezaguna. Filosofia eta Letretako ikasketak egin zituen Santiagoko Unibertsitatean. 1968an, Parisa joan zen estetika- eta zinema-ikasketak egitera Vincennesko Unibertsitatera. 1973an, Londresen urtebete egon ondoren, jaioterrira itzuli zen, eta aitaren jostundegi txikia zena Adolfo Dom\u00ednguez enpresa bihurtu zuen, anaia Jesusekin batera. Karreraren goren unea 1984 inguruan izan zen, besteak beste, 80ko hamarraldiko \"zimurra ederra da\" esloganaren \u2014gizonezkoen modako paradigma bihurtu zen esloganaren\u2014 arrakastari esker. Adolfo Dom\u00ednguezen irudia erradikalismo isilagatik bereizi da, abstrakzio modernoaren ondorengo den estetika soil sakon batetik abiatuta modaren mundua eraldatzeko indarrarengatik. Horregatik da, beharbada, diseinatzaile industrialaren papera beretu duen jostun bakarretakoa. Egun, gizonezko eta emakumezkoen arropa, lurrinak eta bestelako osagaiak saltzen ditu Europa, Amerika eta Asiako hiriburu nagusietan."}
{"id": "273646", "revid": "58701", "url": "https://eu.wikipedia.org/wiki?curid=273646", "title": "Jorge Guill\u00e9n", "text": "Jorge Guill\u00e9n \u00c1lvarez (Valladolid, Espainia, 1893ko urtarrilaren 18a - Malaga, Espainia, 1984ko otsailaren 6a) 27ko belaunaldiko espainiar olerkaria izan zen. 1976an Cervantes saria eman zioten.\nBiografia.\nIrakasle izan zen Espainian, Frantzian, Ingalaterran eta AEBetan, batez ere 1938an atzerriratu zenez geroztik.\nGaraiko olerkarien artean, Guill\u00e9n da klasikoena. Bere belaunaldi kideek ez bezala, ez zuen surrealismoaren eraginik izan. Bere poema bildumek osotasun guztizkoa dute, eta simetriarenganako zaletasun handia.\n1968 arteko poemagintza \"Aire nuestro\" izeneko bilduman jaso zuen. Hiru liburuz osatua dago bilduma hori: \"C\u00e1ntico, Clamor\" eta \"Homenaje\". Lehenengoan poesia hutsarengandik hurbil dago, eta 27ko belaunaldikoekin lotura argia erakusten du bizitzarenganako jarreran. \"Clamor\"ren garaiko bizipen historikoekin lotura estuagoa zuen; eta \"Homenaje\"n, idazleei, idazlanei, eta pertsonaiei buruzko olerkiak bildu zituen batez ere.\n1968az geroztik beste liburu batzuk erantsi zizkion \"Aire nuestro\" bildumaren argitalpen berriei, besteak beste: \"Y otros poemas\" (1973), \"\u00abRes po\u00e9tica\u00bb, S\u00e1tiras, Epigramas\" eta \"Final\" (1982).\nBere lanetan eragin nabarmena izan zuen Paul Val\u00e9ryren \"Le cimiti\u00e8re marin\" itzuli zuen."}
{"id": "273647", "revid": "28807", "url": "https://eu.wikipedia.org/wiki?curid=273647", "title": "Jorge Guillen", "text": ""}
{"id": "273648", "revid": "46380", "url": "https://eu.wikipedia.org/wiki?curid=273648", "title": "Giacomo Meyerbeer", "text": "Giacomo Meyerbeer (jaiotza-izena: \"Jakob Liebmann Beer\"; R\u00fcdersdorf, 1791eko irailaren 5a - Paris, 1864ko maiatzaren 2a) alemaniar musikagilea izan zen.\nItalian egonaldi bat egin ondoren (1817-1824), Rossiniren kutsua zuten sei opera idatzi zituen; horietan arrakastatsuena \"Il crociato in Egitto\" (1824) izan zen. Geroago Parisen frantses opera erromantikoaren bultzatzaile izan zen. Opera-mota honek Erdi Aroko eta naturaz gaindiko gaietarako zaletasuna eta ikusgarritasuna zituen ezaugarri nagusiak; melodrama historikoa, alegia. Eug\u00e8ne Scribek egin zion opera batzuen libretoa. Frantses operak egin zituen: \"Robert le Diable\" (1831), \"Les Huguenots\" (1836) eta \"Le Proph\u00e8te \"(1849). 1842an Berlina itzuli zen, Frederiko-Gillermo IV.ak deituta, musikako zuzendari orokorra izateko. Garai hartakoa da \"Ein Feldlager in Schlesien \"(1844, \"Kanpamendua Silesian\") alemaniar opera. 1863an Parisa itzuli zen \"L'Africaine\" (1838-1865) operaren prestamenak zaintzeko, baina gaixotu eta han hil zen. Kantatak, oratorioak eta orkestrarako doinuak eta lanak ere idatzi zituen. Esan ohi da Meyerbeerrek alemaniarra duela harmonia, italiarra doinua eta erritmoa frantsesa."}
{"id": "273650", "revid": "96586", "url": "https://eu.wikipedia.org/wiki?curid=273650", "title": "Vasili Alekseiev", "text": "Vasili Ivanovitx Alekseiev (; Prokovo-Xixkino, Riazan, Sobietar Batasuna, - Munich, Alemania, ) sobietar pisu-jasotzailea izan zen. Munduko gizonik indartsuena izan zen. Hiru aldiz parte hartu zuen Olinpiar Jokoetan, bi urrezko domina irabazi zituen superastunen kategorian, eta laurogeita hamar munduko marka ezarri zituen 1970etik 1977ra. 1970ean irabazi zuen lehendabiziko aldiz Europako eta munduko txapeldun-titulua, 110 kilo baino gehiagokoen artean, 247 kilo jasoz. 1978ra arte eutsi zien bi tituluei. 1972an parte hartu zuen lehendabiziko aldiz Olinpiar Jokoetan, Munichen, eta errekor olinpiarrak ezarri zituen hiru ariketatan: atxikian, arrankadan eta bi aldikoan, eta baita hiruren guztizkoan ere, 640 kilo jasoz. Lau urte geroago, Montrealen, bere marka olinpikoa hautsi zuen hala arrankadan nola bi aldikoan, eta bigarren urrezko domina irabazi zuen. Atxikia lehiaketatik kendua zuten, eta, beraz, guztizko bateratua ez zen munduko errekor gisa onartu. 1978an, munduko txapeldunaren titulua galdu zuen lesio bat zela medio. 1980an Moskuko Olinpiar Jokoetan porrot egin ondoren, betiko utzi zuen lehiaketa."}
{"id": "273651", "revid": "512", "url": "https://eu.wikipedia.org/wiki?curid=273651", "title": "Leonie Rysanek", "text": "Leopoldine \u00abLeonie\u00bb Rysanek (Viena, Austria, \u2013 ) sopranoa izan zen. Txekiar jatorriko familia pobre batean jaio zen eta haurtzaro zaila izan zuen. Zortzi urte zituela Beethovenen \"Fidelio \"ezagutu zuen eta horrela sortu zitzaion musikarako zaletasuna. Gerra-garaian, arma lantegi batean lan egin zuen, eta ez zituen musika-ikasketak hasi gerra amaitu zen arte. Alfred Jerger (bere lehenengo senarra izango zena) eta Rudolf Grossmanni esker, Vienako Musika Akademian sartu zen. Debuta Innsbrucken egin zuen, 1949an, Agataren paperean (\"Freisch\u00fctz\"). Ondoren Sarrebruckeko Operan (1950-1952) kantatu zuen, eta gero Stuttgarten. Garai hartan hasi zen ospea hartzen eta Munich, Londresko Covent Garden (1953), Vienako Opera (1954), New Yorkeko Metropolitan Opera (1954) eta San Franciscoko Opera antzokietan (1957) aritu zen kantari. Verdi, Puccini eta Txaikovski izan ziren gehien kantatu zituen musikagileak. Hala ere, Wagner eta Richard Strauss zituen gustukoen. Rysaneken teknika oso sendoa zen eta trebetasun handiz antzezten zituen bere paperak. Salzburgoko entzuleek ordu erdiko txaloak eskaini zizkioten 1996an."}
{"id": "273652", "revid": "46380", "url": "https://eu.wikipedia.org/wiki?curid=273652", "title": "Franz Josef Strauss", "text": "Franz Josef Strauss (Munich, Alemania, 1915eko irailaren 6a - Regensburg, Alemania, 1988ko urriaren 3a) politikaria izan zen.\nBizitza.\nMunicheko unibertsitatean egin zituen ikasketak. Bigarren Mundu Gerran naziekin batera borrokatu zen, eta gerra amaitzear zegoenean aliatuek preso eraman zuten. 1945. urtean askatu ondoren, Bavariako Barne Arazoetako Ministerioan lan egin zuen. Bavariako Batasun Kristau eta Soziala (CSU) alderdiaren sortzaileetako bat izan zen, eta 1949. urtean diputatu aukeratua izan zen. 1953. urtean, berriz ere parlamenturako aukeratua izan ondoren, Adenauer kantzilerrak ministro izendatu zuen sail berezirik gabe. 1955ean Gai Atomikoetako ministro eta Defentsarako Batzordeko lehendakari aukeratua izan zen, eta hurrengo urtean kantzilerrak defentsa ministro izendatu zuen. 1962. urtean Straussek kargua utzi beharra izan zuen \"Der Spiegel\" astekariarekin izandako tirabiren ondorioz. Hala ere, alderdiaren lehendakari jarraitu zuen eta 1966. urtean Finantza ministro izendatu zuten. Hiru urte geroago Alderdi Sozial Demokratak irabazi zituen hauteskundeak, baina Straussek Bavarian ez zuen indarrik galdu, eta 1978. urtean Bavariako lehendakari aukeratu zuten, hil zen arte."}
{"id": "273653", "revid": "336", "url": "https://eu.wikipedia.org/wiki?curid=273653", "title": "Ibrahim Paxa", "text": "Ibrahim Paxa (; Kavala, Errumelia, 1789 - Kairo, 1848ko azaroaren 10a) Egiptoko \"wali\" edo erregeordea, Otomandar Inperioaren barnean. Mehmet Ali Egiptoko \"wali\" ospetsuaren semea zen. Wahhabiten aurka borrokatu zen 1816-1819 urteetan. Greziarren aurka borrokatu ziren oste otomandarren buru izan zuen 1824-1828 urteetan, baina garaipen batzuen ondoren (Navarino, 1825; Missolonghi, 1826) Egiptora jo behar izan zuen berriro 1828an, armada frantses, britainiar eta errusiarrei ezin aurre emanik zegoelako. 1832. urtean, Egiptoko osteak gidatu zituen Turkiaren aurkako lehen gerran; Konstantinopoliserako bidean abiatu zen Palestinan barrena eta sultan otomandarra menderatu zuen Konyako guduan (1832). Egiptoren mende geratu zen Siria kanpaina haren ondoren (Kutahiyako hitzarmena, 1833). Guduari ekin zioten berriro Turkiako osteek eta Siriako lurretan sartu ziren 1839. urtean. Erabat menderatu zuten Ibrahimen osteek armada turkiarrak Nisibingo guduan. Urtebete geroago, Siria uztera behartu zuten Ibrahim Europako estatu nagusiek (Londresko hitzarmena, 1840). 1848. urtean hartu zuen aitaren lekua, baina berehalakoan hil zen."}
{"id": "273654", "revid": "56334", "url": "https://eu.wikipedia.org/wiki?curid=273654", "title": "Tete Montoli\u00fa", "text": ""}
{"id": "273655", "revid": "512", "url": "https://eu.wikipedia.org/wiki?curid=273655", "title": "Luis Vidales", "text": "Luis Vidales (Calarc\u00e1, Quind\u00edo, 1904ko uztailaren 26a - Bogot\u00e1, 1990eko ekainaren 15a) kolonbiar olerkari eta saiakera idazlea izan zen.\nBiografia.\nNekazari-familia bateko semea zen. Gaztetatik Bogot\u00e1 eta Medell\u00edngo literatura-elkarteetan parte hartu zuen, batez ere 1915az geroztik Medell\u00ednen kokaturiko \"Panida\" taldean. Han, Le\u00f3n de Greiff olerkariak sortutako \"Panida\" aldizkarian parte hartu zuen. Poeta haren lanek, gainera, eragin handia izan zuten Vidalesengan. 1926an argitaratu zuen \"Suenan timbres\" (\"Txirrinak joka ari dira\") liburua Kolonbiako lehen olerki lan abangoardistatzat jo zuten, De Greiffen esperimentalismo hertsia eta ironia muturreraino eraman izanaren ondorioz. Ondoren, egunkari eta aldizkarietarako lanak idazten jardun zuen, eta 1948 arte ez zuen bere bigarren liburua, \"La insurrecci\u00f3n desplomada\" (\"Porrot egindako altxamendua\"), kaleratu. Hirugarrena, \"La obrer\u00edada\", 1977an argitaratu zuen. Azken horietan, edukiari dagokionez, Pablo Neruda idazlearen antzeko ikuspegia hartu zuen, hau da, giza arazoekiko konpromisoarena. Saiakeretan ere islatu zuen, estetika marxistaren ildotik, langileriaren sufrimenduekiko engaiamendu hori."}
{"id": "273657", "revid": "336", "url": "https://eu.wikipedia.org/wiki?curid=273657", "title": "Luigi Comencini", "text": "Luigi Comencini (Sal\u00f2, Italia, 1916ko ekainaren 8a - Erroma, Italia, 2007ko apirilaren 6a) zinemagilea izan zen.\nBizitza.\nBigarren Mundu Gerra amaitu eta berehala (1946) egin zuen lehen film luzea, \"Haurrak hirian,\" bonbek suntsitutako hirigune batean haur-talde batek sortzen duen bere kasako munduaren inguruan. Film horren arrakastaren ondoren napolitar komediaan ahalegindu zen \"Capriko enperadorea,\" 1950, baina benetako arrakasta \"Ogia, maitasuna eta fantasia\" (1953) filmak ekarri zion; Gina Lollobrigidak eta Vittorio de Sicak 1950eko hamarkadako Italiako komediarik ospetsuena egin zuten pelikula horretan. Jarraipenik ere izan zuen: \"Ogia, maitasuna eta jelosia\" (1954), protagonista berekin. \"Erromako ederra\" (1955) egin zuen segidan, pikaro giroko satira.\nKomediarekin batera, haurren eta gaztetxoen mundua, eta horien eta helduen arteko harremanak izan ziren bere zinemaren beste ardatz nagusia. Horren adibide dira \"Heidi\" eta \"Ulertu gabea\" (1966), \"Denak etxera\" (1962) eta \"Pinotxo\" (1972). Aipagarriak ditu \"Giacomo Casanova veneziarraren haurtzaroa, bokazioa eta lehenbiziko esperientziak \"(1969), \"Lo scopone scientifico\" (1972) eta \"Istorioa\" (1986) filmak ere."}
{"id": "273658", "revid": "59723", "url": "https://eu.wikipedia.org/wiki?curid=273658", "title": "Jes\u00fas Mar\u00eda Corm\u00e1n", "text": "Jes\u00fas Mar\u00eda Corm\u00e1n (Pasaia, 1966ko urtarrilaren 6a) gipuzkoar margolari eta gaztelaniazko idazlea da.\nLiteraturgintzari dagokionez, gaztetan narratiba landu bazuen ere, geroago poesia idatzi du gehienbat. Bestalde, kanta-idazle gisa oso ezaguna da; berak sortuak dira Mikel Erentxun kantari donostiarrak bakarka argitara eman dituen ehun abesti baino gehiago, hamaika diskotan argitara emanak.\nMargolari gisa, Jes\u00fas Mans\u00e9 izengoitiarekin ere ezaguna da eta egin duen lanari dagokionez, paisaia landu du batez ere, kolore hotz eta ilunez hasieran eta berotasun handiagoaz ondoren. Haren paisaiak, ordea, ez dira figurazio hutsa, horien inguruan beti baitago artistak islatu nahi izan duen beste emozio edo kontzepturen bat. Puntu horretan uztartzen ditu egileak, hain zuzen ere, bere sormen-lanaren alde biak: pintura eta literatura. Berak dioenez, bere testu eta poemak piktorikoak diren neurrian dira literario bere paisaiak. \nPintore gisa, hainbat erakusketa eta arte-azoka garrantzitsutan egona da, besteak beste, Madrilgo Arcon. 2000. urtean bi bakarkako erakusketa garrantzitsu egin zituen: Donostiako Altxerri galeriak Borgesen \"El Aleph\" ipuinean oinarritutako paisaiez osatutako erakusketa egin zuen, eta Irungo Amaia Kulturgunean azken lau urteetako lanak biltzen zituen \"Avalache\" erakusketa jarri zuen ikusgai.\nKanpo estekak.\n Egilearen web orria: "}
{"id": "273659", "revid": "28807", "url": "https://eu.wikipedia.org/wiki?curid=273659", "title": "Hilaire Germain Edgar Degas", "text": ""}
{"id": "273660", "revid": "336", "url": "https://eu.wikipedia.org/wiki?curid=273660", "title": "Al-Kindi", "text": "Ya\u02bbq\u016bb ibn Is\u1e25\u0101q al-Kind\u012b (Kufa, egungo Irak, 786 - Bagdad, 873), Al-Kindi edo Alkindus izenez ezaguna, arabiar filosofoa izan zen; arabiarren filosofoa deitua.\nPentsamendua.\nFilosofiak garai hartan zuen esanahiarekin bat zetozen alor asko landu zituen: metafisika, matematika, astronomia, astrologia, musika, gauza ezkutuen jakintza eta izadiaren zientziak.\nBilaketa filosofikoaren eta igarleen agerpenaren arteko oinarrizko adostasunak gorpuzten zuen bere teoria; logika eta filosofia biltzen dituen giza zientzia (\"ilm insani\") eta igarleei bakarrik dagokien jainkozko zientzia (\"ilm ilahi\") bereizten zituen; ezagutzaren bi maila zirela uste zuen eta ez inondik ere elkarren aurkako bi pentsaera.\nJainkoaren jardueraren eta izadiaren jardueraren arteko bereizketa egiten zuen. Atenasko neoplatonisten, Aristotelesen eta neopitagorikoen eragina izan zuen, baina eragin horiek islamen ikuspegi orokorraren baitan sartzen zituen; al-Kindik filosofiaren bidea argitzen duten argiontzitzat zituen egiak.\nBagdadeko Jakintzaren Etxearen ildotik itzultzaile askorekin jardun zuen elkar lanean greziarren lan klasikoak musulmanen artean zabaltzeko.\nLan asko idatzi zituen baina gehienak galdu dira."}
{"id": "273662", "revid": "28807", "url": "https://eu.wikipedia.org/wiki?curid=273662", "title": "Al Kindi", "text": ""}
{"id": "273663", "revid": "119347", "url": "https://eu.wikipedia.org/wiki?curid=273663", "title": "Lucio Mu\u00f1oz", "text": "Lucio Mu\u00f1oz Mart\u00ednez (Madril, 1929ko abenduaren 27a - Madril, 1998ko maiatzaren 24a) espainiar margolari bat izan zen. Madrilgo San Fernando eskolan ikasi zuen. Ikasketak amaitu zituenean madrildar errealistekin izan zuen harremana, Antonio L\u00f3pez, L\u00f3pez Hern\u00e1ndez anaiak eta emazte izango zuen Amalia Aviarekin. 1956an Frantziako gobernuak beka bat eman zion eta Art Autre higikundea eta T\u00e0piesen eta Dubuffeten lana ezagutu ahal izan zituen. 1950eko hamarraldian Mu\u00f1ozen lana informalismoaren baitakoa zen, baina Espainiara itzuli zenean abstrakziorantz egin zuen. Ondoren, era guztietako materialak erabiltzen hasi zen Mu\u00f1oz, paper erreak, zura, etab.\nEuskarria garrantzi handikoa izan zen Mu\u00f1ozen lanean, izan ere, gainean zuloak, urradurak, eta abar egiten baitzituen. Bere lanak, bestalde, koloretsuak dira, nahiz eta beltza den nagusi. Grabatuak ere egin zituen. Mu\u00f1ozen lanak New Yorkeko Guggenheim Museoan edora Arte Modernokoan ikus daitezke. 1962an O\u00f1atiko Arantzazuko basilikako absidea egin zuen. 1983an Arte Plastikoen Sari Nazionala jaso zuen. Madrilgo Sofia Erregina Museoak Mu\u00f1ozen atzera begirako erakusketa bat antolatu zuen 1989an."}
{"id": "273664", "revid": "65203", "url": "https://eu.wikipedia.org/wiki?curid=273664", "title": "Romanov dinastia", "text": "Romanov dinastia Errusian 1613tik 1917ra bitartean agindu zuen dinastia izan zen.\nAndrei Ivanovitx Kobila Moskura joan zen aberats lituaniarra izan zen Romanov familiaren lehen arbasoa Errusian (XIV. mendea); izena Roman Yurevitxengandik jaso zuen, haren alaba Anastasia Romanovna Zakharina-Yureva Ivan IV.a \"Izugarria\"ren lehen emaztea izan baitzen (XVI. m.).\nTeodoro I.a Errusiakoa Rurik dinastiako azken tsarra hil ondoren (1598), Romanovtarrak Boris Godunov eta Vasili Xuiskiren aurka borrokatu ziren, eta 1613an Migel Romanov izendatu zuten tsar errusiar nobleek, Migel I.a Fiodorovitx izenaz. Hori izan zen Romanov dinastiako lehen tsarra, eta haren ondoren etorri ziren Alexis, Teodoro III.a, Ivan V.a, Petri I.a Handia (Katalina I.aren senarra), Petri II.a, Ana Ivanovna, Ivan VI.a eta Elisabet II.a.\nPetri II.aren ondoren (Katalina II.aren senarra) etorri zen Holstein-Gottorp-Romanov dinastia: Petri III.a, Paulo I.a, Alexandro I.a, Nikolas I.a, Alexandro II.a, Alexandro III.a eta Nikolas II.a.\n1917an ahitu zen Romanov dinastia, Errusiako Iraultzaren ondorioz; 1918an hil zuten Nikolas II.a, Romanov dinastiako azken tsarra."}
{"id": "273665", "revid": "56334", "url": "https://eu.wikipedia.org/wiki?curid=273665", "title": "Jens Christian Skou", "text": "Jens Christian Skou ( ahoskatua; Lemvig, Danimarka, 1918ko urriaren 8a - Risskov, Aarhus, 2018ko maiatzaren 28a) daniar kimikaria izan zen.\nBiografia.\nMedikuntza-ikasketak egin zituen Kopenhageko Unibertsitatean, eta 1944an lizentziatu zen. 1947an, Aarhus Unibertsitateko Fisiologia Institutuan sartu zen, eta 1954an eskuratu zuen doktoregoa.\n1963an, Aarhusko fisiologia-irakasle izendatu zuten, eta biofisikako irakasle gisa lan egin zuen 1977tik 1988ra.\n1997an, Kimikako Nobel saria jaso zuen, Paul D. Boyer eta John E. Walker zientzialariekin batera, zelularen sodio-ioiak eta potasio-ioiak orekan iraunarazten dituen ATPasa entzimaren inguruan egindako aurkikuntzengatik.\n1950ean, karramarro baten zelularen mintzekin egindako lanen ondorioz, entzima bat aurkitu zuen Skouk sodioa zelulatik kanpora eta potasioa zelula barnera igaroarazten dituena. Mekanismo horrek, zeinak ATPtik eskuratzen baitu energia, garrantzi handiko zeregina du nerbioen kitzikaduran, punpa moduko zeregin horrengatik ez balitz zelulen funtzioak eten egingo liratekeelako."}
{"id": "273666", "revid": "28807", "url": "https://eu.wikipedia.org/wiki?curid=273666", "title": "Jens C. Skou", "text": ""}
{"id": "273667", "revid": "336", "url": "https://eu.wikipedia.org/wiki?curid=273667", "title": "Paul Gascoigne", "text": "Paul John Gascoigne, izengoitiz \"Gazza\" (Gasteshead, Newcastle, Ingalaterra, 1967ko maiatzaren 27a) britainiar futbolari ohia da.\nBiografia.\nProfesional gisa, Newcastle United taldean hasi zen: 92 partida jokatu zituen, eta 21 gol sartu. 1988an, Tottenham Hotspurs taldeak kontratatu zuen, bi milioi libratan (Erresuma Batuko futbolaren historiako laugarren kontratu garestiena). Talde horrekin Ingalaterrako Kopa irabazi zuen 1990-1991 denboraldian.\nHaren dohainak zirela eta, hura kontratatzeko lehian sartu ziren Ingalaterraz kanpoko taldeak ere: Erromako Laziok 15 milioi dolar baino gehiago eskaini zituen, eta Marseillako Olympiquek, 16 milioi. 1991ko maiatzaren 19an, ordea, belauneko gihar lotzaileak hautsi zituen entrenamenduan, eta hainbat hilabete eman behar izan zituen jokatu gabe. Urte ilun batzuen ondoren, 1995ean, Eskoziara joan zen, Glasgow Rangers taldean jokatzera, eta ongi jokatzen hasi zen berriro. Lehenengo urtean, Ligako Jokalari Onenaren Saria lortu zuen. 1995-1996 denboraldian, Rangersek Liga irabazi zuen zortzigarren aldiz jarraian, eta baita Eskoziako Kopa ere. Hala, Ingalaterrako futbolaren idolo bihurtu zen Paul John Gascoigne, \"Gazza\"."}
{"id": "273668", "revid": "28807", "url": "https://eu.wikipedia.org/wiki?curid=273668", "title": "Gazza", "text": ""}
{"id": "273669", "revid": "28807", "url": "https://eu.wikipedia.org/wiki?curid=273669", "title": "Paul John Gascoigne", "text": ""}
{"id": "273670", "revid": "336", "url": "https://eu.wikipedia.org/wiki?curid=273670", "title": "Henry de Montherlant", "text": "Henry Marie Joseph Fr\u00e9d\u00e9ric Expedite Millon de Montherlant (Paris, 1895eko apirilaren 20a - \"ibidem\", 1972ko irailaren 21a) frantses idazlea izan zen. Aristokraziako familia katoliko batean jaio zen. Lehen Mundu Gerran parte hartu ondoren, Espainian, Afrikan eta Italian izan zen. Montherlanten lanean nabarmenak dira iragandako urteen nostalgia eta munduaren ikuspegi heroikoa eta indibidualista. Barr\u00e8sen ikasle eta Nietzscheren jarraitzaile izan zen. 1920an idatzi zuen lehen eleberria \"La rel\u00e8ve du matin (Goizeko erreleboa),\" Barr\u00e8sen eragin nabarmena duena. Geroago idatzi zituen eleberri aipagarrienak: \"Le songe \"(1922, \"Ametsa\"), \"Les bestiaires\" (1926, \"Bestiarioak\"), \"Les c\u00e9libataires\" (1934,\" Ezkongabeak\"), \"Les jeunes filles\" (1936-1939, \"Neska gazteak\"). 1941ean argitaratu zuen \"Solstice de juin\" eleberriaren ondorioz, arazoak izan zituen bai alemaniarrekin eta baita erresistentziarekin ere. Ondorengo urteetan antzerki lanak idatzi zituen, \"La Ma\u00eetre de Santiago \"(1947), \"Port-Royal\" (1954) eta\" Le cardinal d\u00b4Espagne\" (1960), besteak beste. Antzerki lan horien ondoren atzera eleberriak idatzi zituen berriro, \"Le chaos et la nuit\" (1963, \"Kaosa eta gaua\") bere eleberririk hoberena tarteko."}
{"id": "273672", "revid": "336", "url": "https://eu.wikipedia.org/wiki?curid=273672", "title": "Madeleine Renaud", "text": "Madeleine Renaud (Paris, Frantzia, 1900eko otsailaren 21a - 1994ko irailaren 23a) antzezlea izan zen.\nBizitza.\n1921-1946 bitartean Com\u00e9die Fran\u00e7aiseko antzezle izan zen. Jean Beno\u00eet-L\u00e9vyren \"La Maternelle\" (1933) filmeko eta Jean Gr\u00e9millonen \"Remorques\" (1939, \"Atoiak\"), \"Le ciel est \u00e0 vous\" (1943, \"Zerua zuena da\") filmetako protagonista izan zen. Madeleine Renaudek frantses emakume xarmant, gozo eta sentiberatasun handikoaren pertsonaia osatu zuen. 1946. urtetik aurrera, ordea, antzerkian aritu zen batez ere, nahiz eta tarteka egin zuen zineman paperen bat edo beste: Max Ophulsen \"Le Plaisir\" (1951, \"Plazerra\"), Marguerite Durasen \"Des journ\u00e9es enti\u00e8res dans les arbres\" (1976, \"Egun osoak zuhaitzetan\"), eta abar.\nRenaud Barraulten konpainiarekin paper klasiko handiak egin zituen, eta Marivauxen interprete handientzat hartu ohi da: \"Les Fausses Confidences\" (1946, \"Konfidentzia faltsuak\"), \"La Seconde Surprise de l'amour\" (1949, \"Maitasunaren bigarren ustekabea\"). Lan moderno garrantzitsuetan ere parte hartu zuen: Samuel Becketten \"Oh les beaux jours\" (1963, \"Oi egun ederrak\"), Jean Geneten \"Les Paravents\" (1966, \"Bionboak\"), Durasen \"Savannah Bay\" (1983)."}
{"id": "273673", "revid": "512", "url": "https://eu.wikipedia.org/wiki?curid=273673", "title": "Irving Wallace", "text": "Irving Wallace (Chicago, 1916 martxoaren 19a - Los Angeles, 1990eko ekainaren 29a) estatubatuar idazle eta gidoigilea izan zen. Egunkarietan hasi zen kontakizun laburrak eta erreportajeak idazten. 1972an Literaturako Nobel saria jasotzeko hautagaietako bat izan zen, \"The Prize\" (\"Saria\") eleberriarengatik. Wallaceren literatura-lana kontakizunez eta fikziozko osagaiez osatutako erreportajeek osatzen dute, eta denetan, inguru soziologikoaren azterketa xehea eginez, giza psikologia aztertzeko joera ageri du. Guztira hogeita hamahiru liburu argitaratu zituen. Haietako asko beste hizkuntza askotara itzuli dira, eta batzuk zinemara ere eraman dituzte: \"The West Pint History\" (1950), \"Split Second\" (1953), \"Meet Me at the Fair\" (1953) eta \"The Big Circus\" (1959). Bere libururik arrakastatsuena \"The Chapman Report\" (1960, \"Chapman txostena\") izan zen, giza sexualitateari buruzko eleberri-galdekizuna. Beste lan nagusi batzuk: \"The Man\" (1964, \"Gizona\"), \"The Seven Minutes\" (1969, \"Zazpi minutuak\"), \"The Nympho and Other Maniacs\" (1971, \"Ninfomania eta beste mania batzuk\"), \"The Word\" (1972, \"Hitza\"), \"The Miracle\" (1984, \"Miraria\") eta\" The Guest of Honor\" (1989, \"Ohorezko gonbidatua\")."}
{"id": "273674", "revid": "512", "url": "https://eu.wikipedia.org/wiki?curid=273674", "title": "Bille August", "text": "Bille August (Brede, Danimarka, 1948ko azaroaren 9a -) daniar zinemagilea da.\nBiografia.\nArgazki-zuzendari gisa hasi zen zinemagintzan. 1978an zuzendu zuen lehen filma, eta telebistarako ere lanean aritu zen ondorengo urteetan. 1983koa du lehen film ezaguna, \"Zappa\", besteak beste Londresko Zinema Jaialdiko film onenaren saria jaso zuena. 1987an, \"Pelle Erobreren\" filma egin zuen, Martin Andersenen eleberrian oinarritua, Cannesko Zinemaldian Urrezko Palma eta 1988ko Ingelesa ez den hizkuntza batean egindako film onenaren Oscar Saria irabazi zituena. 1992ko \"Den goda viljan\" filmarekin berriro jaso zuen Urrezko Palma.\nSari hauei esker, handiro egin ahal izan zuen \u2014diruz eta antzezlez\u2014 Isabel Allenderen \"The House of the Spirits\" eleberriaren zinemarako egokitzapena. Era berean, Selma Lagerl\u00f6fen bi eleberritan oinarritua da 1996ko \"Jerusalem\", XX. mendearen hasieran piztu den gehiegizko erlijiozaletasunetik ihesi Jerusalemera alde egin nahi duten maitaleen istorioa. 1997an, \"Smilla's Sense of Snow\" estreinatu zuen, eta urte berekoa da \"Les Mis\u00e9rables\", Victor Hugoren izen bereko nobelan oinarritutako filma. Orduz geroztik, \"Return to Sender\" (2005), \"Goodbye Bafana\" (2007) eta \"The Passion of Marie\" (2012) egin ditu. 2011n, Bille Augustek iragarri zuen filmatze-estudio bat zabaldu zuela Hangzhoun (Txinan), film txinatarrak ekoizteko."}
{"id": "273675", "revid": "58701", "url": "https://eu.wikipedia.org/wiki?curid=273675", "title": "Jos\u00e9 Luis Garci", "text": "Jos\u00e9 Luis Garci, izen osoa Jos\u00e9 Luis Garc\u00eda Mu\u00f1oz (Madril, 1944ko urtarrilaren 20a), espainiar zinemagilea da.\nBiografia.\nLehenago film laburrak egin bazituen ere, Garciren lehen film arrakastatsua \"Asignatura pendiente\" (1977) izan zen. Bere belaunaldiari buruzko gogoeta ugari azaleratzen du filmetan, frankismoaren garaiko gizartearekin zerikusia dutenak. Halakoa da \"Solos en la madrugada\" (1978), esaterako, eta \"Las verdes praderas\" (1979). Ingelesez besteko film onenaren Oscar Saria eman zioten \"Volver a empezar\" (1982) lanarengatik, eta espainiar film bati ematen zitzaion lehen Oscarra izan zen gainera.\nHorietaz gainera, \"El crack\" (1980), \"El crack II\" (1983), \"Sesi\u00f3n continua\" (1984) eta \"Asignatura aprobada\" (1987) filmak ditu aipagarrienak. 1990eko hamarkadan, telebistarako lan egin zuen, espainiar zinemagintzaren krisia zela eta. Nolanahi ere, 1994an hasi zen berriro zinema zuzentzen, \"Canci\u00f3n de cuna\" filmarekin, zeinarekin irabazi baitzituen bost Goya. 1997an, \"La herida luminosa\" zuzendu zuen. 1998an, \"El abuelo\" filma estreinatu zuen, eta \"You Are the One\", 2000n. Behin baino gehiagotan izendatu dute Oscar sarietarako. Garciren \"Sangre de mayo\" (2008) lanak, 1808ko maiatzaren 2an Madrilen gertatukoa kontatzen du."}
{"id": "273676", "revid": "512", "url": "https://eu.wikipedia.org/wiki?curid=273676", "title": "Vivienne Malone-Mayes", "text": "Vivienne Malone-Mayes (Waco, Texas, 1932ko otsailaren 10a - \"ibidem\", 1995eko ekainaren 9a) estatubatuar matematikaria izan zen.\nIkasle trebea izan zen, baina hainbat arazo gainditu behar izan zituen beltza eta emakumea zelako; urte askotan eta egoera desberdin askotan baztertu izan zuten bizitzan zehar. Wacon graduatu zen, 1948an, hamasei urte zituela, eta Texasko Unibertsitatean matematikako gradua lortu zuen bigarren beltza, eta lehen emakume beltza izan zen. 1966an Baylor Unibertsitateko irakasle taldean sartu zen (bera izan zen kargu hori lortzen lehenengo beltza, nahiz eta bost urte lehenago bertan ikasteko eskubidea ukatu zioten arrazoi horrexegatik), eta hango irakasle izan zen harik eta 1994. urtean, osasun-arazoak zirela medio, erretiroa hartu behar izan zuen arte. Baina irakaskuntzan ez ezik, gizarte eta erlijio lanetan ere murgildu zen eta hainbat elkartetako kide eta kargudun izan zen. Garrantzi handiko lana egin zuen arrazismoaren kontra eta emakumeen alde eta, azkenik, itzal handia lortu zuen eta begirunez hartua izan zen, bai emakumeen eta gutxiengoen aldeko taldeetan, bai nazioarteko matematikarien komunitatean."}
{"id": "273677", "revid": "336", "url": "https://eu.wikipedia.org/wiki?curid=273677", "title": "Elisabeth Schwarzkopf", "text": "Elisabeth Schwarzkopf (Jarotschin, Prusia \u2014gaur egun Polonia\u2014, 1915eko abenduaren 9a - Schruns, Austria, 2006ko abuztuaren 3a) britainiar sopranoa izan zen, jatorriz alemaniarra.\nBizitza.\nMusika-ikasketak Berlingo Kontserbatorioan egin zituen, eta 1938an Berlingo Operan sartu zen. Bigarren paper batzuk kantatu zituen talde horretan, Richard Wagner eta Mozarten operetan batez ere. 1942an lieder errezital bat eman zuen, eta Karl B\u00f6hmek Vienako Operan kantatzera gonbidatu zuen. 1944an debutatu zuen azken horretan. 1947an arrakasta handia izan zuen Covent Gardenen (Londres), eta han lau denboralditan errepertorio liriko alemaniarra (Mozart), italiarra (Puccini) eta frantsesa (Massenet) kantatu zituen.\nSchwarzkopfen ahotsaren distirak eta intonazioaren edertasunak berehala eman zioten ospea. 1949an Herbert von Karajanek Mozarten \"Figaroren ezteiak\" kantatzera gonbidatu zuen Salzburgoko Jaialdira. Urte horretan bertan italiar entzuleak liluraturik utzi zituen Milango Scalan. 1953an Estatu Batuetan egin zuen debuta (New Yorkeko Carnegie Hall, San Franciscoko Opera). 1971. urtetik aurrera errezitalak besterik ez zituen eman, eta 1979an utzi zituen antzokiak, irakaskuntzan aritzeko."}
{"id": "273678", "revid": "336", "url": "https://eu.wikipedia.org/wiki?curid=273678", "title": "Pietro Bacci Aretino", "text": "Pietro Bacci Aretino (Arezzo, 1492ko apirilaren 20a - Venezia, 1556ko urriaren 21a) Italiako idazlea izan zen. Hamahiru urte zituela ihes egin zuen etxetik; hemeretzirekin Erromara joan zen eta handikien zerbitzura jarri. Gero, Medicitarrek, Leon X.ak eta Klemente VII.ak eman zioten babesa. Orduan ekin zion idazteari eta Europako errege, elizgizon eta printze ahaltsuenak ezagutu zituen. Horiek guztiak haren lumaren beldur ziren, gehien ordaintzen zuenaren alde jartzen baitzen. Hainbeste etsai zituenez, Venezian gorde behar izan zuen (1527).\nBere komedietan garaiko gizartearen sogile gupidagabe bezala ageri da: \"La Cortigiana \"(1525); \"Il Maresciallo \"(1527); \"L\u00b4Hipocrito \"(1543) eta \"Il Filosofo\" (1546). Baditu poema irrigarriak ere: \"Pasquinate\" (1520). Gizartearen hipokresia salatu zuen: \"Dialogo delle corti\" (1538). Sei elkarrizketak osaturiko \"Ragionamenti \"(1536 eta 1556) izenburuko poemak gortesauen lanbidea du gaitzat eta XVI. mendeko gizarte klase nagusiaren bizitza sentsual eta ustela deskribatzen du. Gutunetan ere \"Lettere volanti\", 1537-1557 mende hartako ohiturak jartzen ditu agerian."}
{"id": "273679", "revid": "96586", "url": "https://eu.wikipedia.org/wiki?curid=273679", "title": "\u00c1lvaro Arz\u00fa", "text": "\u00c1lvaro Enrique Arz\u00fa Irigoyen (Guatemalako Hiria, 1946ko martxoaren 14a - \"ib.\", 2018ko apirilaren 27a) guatemalar politikari eta enpresaburua izan zen. 1996-2000 bitartean Guatemalako Errepublikako presidentea izan zen.\nBiografia.\nGuatemalako enpresa-munduaren garapenari ekarpen handia egin zion, turismoaren, salerosketaren eta industriaren sektoreetan zenbait enpresa antolatuz eta zuzenduz.\nPartido de Avanzada Nacional alderdiaren sortzaileetako bat izan zen, eta alderdi horren idazkari nagusia gero. Guatemalako Hiriko alkate aukeratu zuten 1982ko martxoan, baina estatu-kolpea jo zuten hilabete berean, eta ez zuen kargua hartzerik izan. 1985ean, berriro atera zen alkate, eta 1986tik 1990era bete zuen kargu hori.\n1990ean Errepublikako lehendakaritzarako hautagai izan zen, 1991n Kanpo Harremanetarako ministro, eta 1996ko urtarrilean Guatemalako presidente aukeratu zuten. Urte bereko abenduan, helburu garrantzitsu bat lortu zuen: Guatemalako gerrillak, Uni\u00f3n Revolucionaria Nacional de Guatemala (URNG) taldean bilduak, borroka armatua uztea hogeita hamasei urtez gobernuaren aurka borroka egin ondoren eta aginpidea lortzeko bide gisa bozketen bidea aukeratzea. 1997an, Nazioarteko Lankidetzaren Asturiasko Printzea saria jaso zuten \u00c1lvaro Arz\u00fak eta URNGk.\n2004an Guatemalako Hiriko alkate hautatu zuten, eta ordutik bera izan zen karguan heriotza arte."}
{"id": "273681", "revid": "28807", "url": "https://eu.wikipedia.org/wiki?curid=273681", "title": "\u00c1lvaro Arz\u00fa Irigoyen", "text": ""}
{"id": "273682", "revid": "336", "url": "https://eu.wikipedia.org/wiki?curid=273682", "title": "Michael Atiyah", "text": "Sir Michael Francis Atiyah (Hampstead, Londres, - 2019ko urtarrilaren 11) britainiar matematikaria izan zen.\nBizitza.\nPostu garrantzitsuak izan zituen Oxford, Cambridge eta Princetongo unibertsitateetan. Atiyahk matematikako arlo asko landu zituen, geometria eta analisia, bereziki. Ekarpenik aipagarriena topologiako teknika berri eta indartsu bat da, K-teoria, F. Hizerbruchekin batera osatu zuena. Teoria horri esker, matematikako problema zail eta garrantzitsuak ebatzi ziren. Orobat landu zuen indize-teorema deritzona. Bi teoria horiek \"K-teoria\" liburuan azaldu zituen (1967). Atiyahren beste liburu aipagarri bat \"The Index of Elliptic Operators\" da (1968 eta 1971, \"Eragile eliptikoen indizea\"), \"Annals of Mathematics\" lanean argitaratua. Lan horiek zirela eta, Fields domina jaso zuen Atiyahk 1966ko Moskuko Nazioarteko Kongresuan. Geroago ikusi zen ideia horiek garrantzi handia dutela oinarrizko partikulen teorian. Fields dominaz gainera, beste sari asko jaso zituen: Accademia Nazionale dei Linceiko Feltrinelli saria (1981), Faisal erregearen Zientziako Nazioarteko Saria (1987), Benjamin Franklin domina (1993) eta Nehru domina, besteak beste."}
{"id": "273683", "revid": "336", "url": "https://eu.wikipedia.org/wiki?curid=273683", "title": "Richard Holbrooke", "text": "Richard Charles Albert Holbrooke (New York, 1941eko apirilaren 24a - Washington, 2010eko abenduaren 13a) estatubatuar politikaria eta diplomatikoa izan zen.\n1962an hasi zuen diplomatiko-karrera. 1977tik 1981era, Jimmy Carterren lehendakaritzapean, estatu-idazkariorde izendatu zuten Asia eta Pazifikorako. Hori baino lehenago, Averell Harrimanen aholkulari izan zen, Estatu Batuek eta Vietnamek Parisen hitzarmena izenpetu aurreko negoziazioetan. Gero, denboraldi batez nazioarteko harremanak utzita \u2014Reaganen administraziopean (1981-1988)\u2014, Wall Streeten aritu zen lanean. Demokraten buruzagi Bill Clintonek aginpidea eskuratu arte itxaron behar izan zuen nazioarteko zereginetara berriro itzultzeko. 1993an, Clintonek Alemaniara bidali zuen enbaxadore, baina, handik gutxira, Europa eta Kanadarako estatu-idazkariorde izendatu zuen, kargua hutsik utzi zuen Stephen Oxmanen ordez. Urtebete geroago, 1995eko abuztuan, Bosnia-Herzegovinako gerrari amaiera emateko negoziazioetarako ordezkaritzaren buru izan zen, Bill Clintonek hala izendatuta. Bake-hitzarmena Daytonen (Ohio) izenpetu zen, 1995eko abenduaren 21ean, Holbrookeren lanari esker, neurri handi batean. 2009-2010ean, Barack Obama presidentearen berriemaile berezia izan zen Afganistanen eta Pakistanen."}
{"id": "273684", "revid": "46380", "url": "https://eu.wikipedia.org/wiki?curid=273684", "title": "Isidore Isou", "text": "Isidore Isou (Botosani, Errumania, 1925 - Paris, Frantzia, 2007) frantses idazlea izan zen, jatorriz errumaniarra.\nBiografia.\n1946an, letrismoa sortu zuen: mekanika estetikoaren helburua osagai ahostun bereziak, letrak, sortzea duen artea. Definizio hori \"La Dictature lettriste\" lanean azaldu zuen. Isouren nahia zen errealismoa ordezkatzea, antzinako abangoardien ikerketak areagotzen duen esperimentazioaren bidez, bai literaturan, bai antzerkian, bai musikan eta bai zineman. Baina zailtasunak izan zituen letrismoa benetako poetikarantz bideratzeko, eta aldaketa estetiko-iraultzaile bilakatu zen mugimendua 1952an. Lan letristak eta eleberri erotikoak alde batera utzita, hainbat saiakera idatzi zituen. Lan horietan, gerraondoko poetikaren nahasialdiaren behatzaile kritiko azaldu zen Isou: \"Les V\u00e9ritables Cr\u00e9ateurs et les Falsificateurs de Dada, du surr\u00e9alisme et du lettrisme\" (1973, \"Dadaren, surrealismoaren eta letrismoaren benetako sortzaileak eta faltsifikatzaileak\").\nHorretaz gainera, zenbait film esperimental egin zituen; horien artean, aipatzekoa da \"Trait\u00e9 de bave et d'\u00e9ternit\u00e9\" (1951, \"Pozoiaren eta betikotasunaren hitzarmena\")."}
{"id": "273685", "revid": "63274", "url": "https://eu.wikipedia.org/wiki?curid=273685", "title": "Martiri", "text": "Martiri kristau fedeari, eta hedaduraz beste fede bati, uko ez egiteagatik heriotza pairatu duen pertsona da. Bere iritziengatik hiltzen duten pertsona.\nHistorian zehar martiri asko izan dira, bai kristauak eta baita munduko gainerako erlijio nagusietakoak ere. Martiri kristauak kristau aroko lehen urteetan izan ziren gehienbat; lehenengoak San Eztebe eta San Joan izan ziren. Apostolu martiri nagusiak San Petri eta San Paulo izan ziren. Kristauek lehenengo bi mendeetan jasandako esetsaldietan ez ziren martiri asko izan, baina oso aintzat hartuak dira.\nIslameko martiriak, \"shahidak,\" Hadith literaturan aipatzen dira lehenengoz (Koranean ez dira aipatzen). Bi motatako shahidak bereizten dira: \"jihad\"etan edo gerra santuetan hildakoak, eta islamdar izateagatik eta bestelako errurik gabe hildakoak. Islameko martiri ezagunena Husayn ibn Ali da.\nBudismoak ez du martiririk, kristau, judu edo islamdar erlijioek dituzten zentzuan, baina \"Jataka\" lana, Budaren eta bere jarraitzaileen bizitzaren kontakizuna agertzen duena, budismoaren martiri zerrendatzat hartzen da."}
{"id": "273686", "revid": "512", "url": "https://eu.wikipedia.org/wiki?curid=273686", "title": "Georg Baselitz", "text": "Georg Baselitz, jaiotza-izenez Georg Kern (Deutschbaselitz, Saxonia, Alemania, 1938ko urtarrilaren 23a) margolari alemaniarra da.\nBiografia.\nSortaldeko Berlingo Kunstakademie arte-eskolan ikasi zuen hasieran. 1956an, Sartaldeko Berlinera aldatu zen, eta Arte Ederretako Akademian ikasi zuen. 1961ean eta 1962an, \"Pand\u00e4monium\" izeneko agiri bi argitaratu zituen, bere jarrera artistiko eta literarioa azalduz.\nSari ugari jaso ditu, eta pinturako katedraduna izan da Karlsruheko eta Berlingo unibertsitateetan. Margolanez gainera, kalitate handiko grabatuak eta zurezko eskulturak egin ditu. Bere garaiko artista alemaniar garrantzitsuenetako bat da, eta berebiziko eragina izan du 70eko eta 80ko hamarraldietan Alemanian eta Europako beste herrialde batzuetan sortu ziren artista figuratibo berriengan.\nBaselitzek oso estilo berezia du: jiraturik, zatikaturik, buruz behera edo nonahi sakabanaturik margotzen ditu koadroetako irudiak, haien ezaugarri formalak nabarmentzeko.\nObra nagusiak: \"Heroiak\", \"Matxinoak\" eta \"Artzainak\" (1960ko hamarraldia), \"Adiskide handiak\" (1965), \"Poeta\" margolan-sorta (1965) eta \"Sudur gorria\" (1987)."}
{"id": "273688", "revid": "1519", "url": "https://eu.wikipedia.org/wiki?curid=273688", "title": "Huygens", "text": ""}
{"id": "273689", "revid": "336", "url": "https://eu.wikipedia.org/wiki?curid=273689", "title": "Igor Sikorski", "text": "Igor Ivan Sikorski (Kiev, Ukraina, 1889ko maiatzaren 25a - Easton, Ameriketako Estatu Batuak, 1972ko urriaren 26a) estatubatuar ingeniaria izan zen, Ukrainan sortua.\nBizitza.\nSan Petersburgoko Itsas Akademian eta Kieveko Teknologia Institutuan ikasi zuen. 1913an urrats handia egin zuen aeronautikaren historian, lau motorreko lehen hegazkina asmatu eta pilotatu baitzuen; hegazkin hura bonbak botatzeko erabili zuen Errusiako armadak Lehen Mundu Gerran.\n1917ko Iraultza hastean, Sikorskik sorterritik alde egin zuen Frantziara, Ingalaterrara eta, azkenik, Estatu Batuetara (1919). 1923an hegazkin-ingeniaritzako enpresa bat sortu zuen (\"Sikorsky Aero Engineering Corporation\"). 1929an Estatu Batuetako herritar egin zen. Urte hartan bertan \"United Aircraft Corporation\" konpainiarekin batu zuen bere enpresa.\n1935ean Pan-Americaneko lehen clipperra (ozeanoarteko garraio-hegazkina) egin zuen. Gero, hegazkin handiak egin zituen, eta 1939an lehen helikoptero erabilgarria. Bereziki salbamendu lanetan eta, bigarren mailan, industrian eta garraioan erabiltzeko asmatua zen hegazkin mota hura, baina handik gutxira gerrarako erabili zen. Sikorski aeronautikaren historiako ingeniari handietakoa da."}
{"id": "273690", "revid": "336", "url": "https://eu.wikipedia.org/wiki?curid=273690", "title": "M\u00e1ty\u00e1s R\u00e1kosi", "text": "M\u00e1ty\u00e1s R\u00e1kosi (Ada, Austria-Hungaria, gaur egun Serbia, 1892ko martxoaren 9a - Gorki, Errusiako SES, SESB, 1971ko otsailaren 5a) hungariar politikaria izan zen. 1945-1956 bitartean Hungariako Alderdi Komunistaren burua eta 1952-1953 bitartean lehen ministroa izan zen.\nBizitza.\nHungariako Alderdi Komunista sortu zuen 1918. urtean Bela Kunekin batera. Hurrengo urtean Hungariako Errepublikako ekoizpenerako herri komisario izendatu zuten. Hungariako iraultza ahaleginak huts egin zuelarik, Austriara erbesteratu zen lehenik eta Moskura ondoren.\n1921-1924 urteetan Kominterneko idazkari izan zen eta alderdi komunistak indartzeko ekimenak sustatu zituen Italian, Alemanian, Austrian eta Hungarian. Alderdi komunistaren ezkutuko buruzagia izan zen Hungarian, baina 1925. urtean atxilotu, eta bizi guztirako kartzela-zigorra ezarri zioten. 1940. urtean aske utzi zuten, eta 1945ean Sobietar Batasunean izan ondoren, Hungariara itzuli zen.\n1948-1956 bitartean Hungariako Langileriaren Alderdiko idazkari orokorra izan zen eta 1952-1953 urteetan Ministro Kontseiluaren presidentea. Stalinen jarraitzaileen aurkako politika zela eta, 1956an kargutik kendu zuten R\u00e1kosi eta Sobietar Batasunera erbesteratu zen. 1962. urtean Alderdi Komunistatik bota zuten 1949-1952 urteetako auzi politikoetan izan zuen jarreragatik."}
{"id": "273691", "revid": "46380", "url": "https://eu.wikipedia.org/wiki?curid=273691", "title": "Joseph Van Dam", "text": "Joseph Van Dam (izengoitia: \"Jos\u00e9 van Dam\"; Brusela, 1940) belgikar baritonoa da. 1958an, Bruselako Kontserbatorioko kantu eta operako lehenengo saria irabazi zuen, eta, ondoren, Lieja, Paris, Okzitaniako Tolosa eta Genevako lehiaketak irabazi zituen. Debuta Liejan egin ondoren, Parisko Operako taldean sartu zen 1961ean (bost urtez aritu zen han), eta, gero, Genevako Operan (1965-1967). Azken horretan, nabarmentzekoa da Darius Milhauden \"Ama erruduna\" lana. Berlingo Alemaniar Operara deitu zuten gero, eta munduko hainbat eszenatokitara gonbidatu zuten (Salzburgoko Jaialdira, Milango La Scalara, Covent Gardenera, New Yorkeko Metropolitan Operara, Chicagoko Operara, Vienako Operara). Ahots indartsua eta aldi berean tinbre handikoa du, eta bere garaiko artista liriko handienetako bat izan da. Eroso aritzen da opera italiarra, frantsesa eta alemaniarra kantatzen, eta oso errepertorio zabala du: Rameau, Mozart, Weber, Berlioz, Wagner, Offenbach, Verdi, Puccini, Debussy eta Berg. Olivier Messiaenek Jos\u00e9 van Damii eman zion bere opera bakarraren, \"San Frantzisko Asiskoa\" lanaren, ardura (Parisko Opera, 1983)."}
{"id": "273692", "revid": "28807", "url": "https://eu.wikipedia.org/wiki?curid=273692", "title": "Jos\u00e9 van Dam", "text": ""}
{"id": "273693", "revid": "336", "url": "https://eu.wikipedia.org/wiki?curid=273693", "title": "Yevgeny Zamyatin", "text": "Yevgeny Ivanovitx Zamyatin (errusieraz: \u0415\u0432\u0433\u0435\u0301\u043d\u0438\u0439 \u0418\u0432\u0430\u0301\u043d\u043e\u0432\u0438\u0447 \u0417\u0430\u043c\u044f\u0301\u0442\u0438\u043d; Lebedian, Lipetsk, 1884ko otsailaren 1agreg./urtarrilaren 20ajul. - Paris, 1937ko martxoaren 10a) errusiar idazlea izan zen. Itsasontzietako ingeniaria zen bizibidez. Ipuin-liburu batekin egin zen ezagun: \"Uyezdnoye\" (1911, \"Probintzia giroko ipuinak\"). Ondoren eleberri labur bat idatzi zuen, \"Na kulichkakh\" (1914, \"Munduaren bukaeran\"). Zamyatinen idazkera inpresionista da eta eragin handia izan zuen 1920-1930 bitarteko urteetan Errusiako idazleengan eta, batez ere, \u00abSerapionen Anaiak\u00bb literatura taldeko kideengan. Literatura eta politika bereiztearen alde ageri zen bere kritika lanetan. 1924an \"My (Gu)\" eleberria argitaratu zuen, Ingalaterran (Errusian inoiz ez zen argitaratu), eta Zamyatinen kontrako jarrerak ugaldu egin ziren Sobietar Batasunean; izan ere, gero Orwellek eta Huxleyk ibiliko zuten bidetik, gizarte komunistaren deshumanizazioaren eta indibidualismoaren satira egin zuen liburu hartan; horregatik, 1932an, eta Gorkiren arartekotzari esker, Errusiatik Parisa joan zen erbesteraturik. Zamyatinenak dira halaber: \"Ostrovityane\" (1917, \"Uhartekoak\"), eta \"Ipuin lizunak\" (1927) ipuin-bildumak, eta \"Ya boyus\" (1921, \"Beldur naiz\"), saiakera."}
{"id": "273695", "revid": "512", "url": "https://eu.wikipedia.org/wiki?curid=273695", "title": "Antoni Rovira i Virgili", "text": "Antoni Rovira i Virgili (Tarragona, Katalunia, 1882ko azaroaren 26a - Perpiny\u00e0, Katalunia, 1949ko abenduaren 5a) kataluniar politikaria eta kazetaria izan zen.\nBiografia.\nBartzelonan egin zituen zuzenbideko ikasketak eta \"El poble catal\u00e1\" aldizkarian hasi zen idazten. \"Societat catalana d\u00b4editions\" argitaletxea sortu zuen beste idazle batzuekin batera (1911) eta \"Esquerra catalanista\" alderdia 1915ean. \"La naci\u00f3\" astekaria kaleratu zuen ondoren, eta \"La veu de Catalunya\" aldizkarian nazioarteko politikari buruzko artikuluak idatzi zituen.\n\"Acci\u00f3 catalana\" alderdiko kide izan ondoren \"Acci\u00f3 republicana\" adarra sortu zuen 1930ean eta urtebete geroago bi alderdiak bildu ziren \"Partit catalanista republic\u00e1\" alderdia sortzeko. 1931. urteko hauteskundeko emaitza kaskarrak jaso ondoren \"Esquerra\" alderdiko kide egin zen. Kataluniako legebiltzarreko diputatu hautatu zuten Tarragonatik (1932).\nAipatuez gainera, \"La publicitat\", \"La nau\" eta \"La humanitat\" aldizkarietan idatzi zuen. Politikari buruzko obrak ere idatzi zituen: \"Hist\u00f2ria dels moviments nacionalistes\" (1912-1914), \"Hist\u00f2ria nacional de Catalunya\" (1022-1934, 7 liburuki) eta \"Els darrers dies de la Catalunya republicana\" (1940)."}
{"id": "273696", "revid": "336", "url": "https://eu.wikipedia.org/wiki?curid=273696", "title": "Leopoldo Torre Nilsson", "text": "Leopoldo Torre Nilsson (Buenos Aires, Argentina, 1924 - \"ib.\", 1978) argentinako zinemagilea izan zen.\nZuzendari berri askoren filmak ekoiztu zituen; Argentinako zinemagile garrantzitsuenetako bat izan zen.\nBiografia.\nLeopoldo Torre R\u00edos zinemagilearen semea zen eta aitaren laguntzaile gisa hasi zen zineman lanean. Kultura handiko gizona zen, literatura eta zinema oso ondo ezagutzen zituena.\n\"Graciela\" (1956) du bere lehen filma. Hasierako filmetan gizarte zapuztu baten ametsak, kezkak eta frustrazioak adierazi zituen, askotan bere emazte Beatriz Guidoren eleberrietan oinarriturik: \"La casa del \u00e1ngel\" (1957, \"Aingeruaren etxea\"), \"La ca\u00edda \"(1959, \"Eroraldia\"), \"La mano en la trampa\" (1961, \"Eskua segadan\").\nZentsurak proiektu asko debekatu zizkion eta koprodukzio kaskarrak eta Argentinaren historiako pertsonaiei eta gertakariei buruzko film batzuk egin zituen: \"Mart\u00edn Fierro\" (1968), \"Estirpe de raza\" (1970), \"G\u00fcemes: la tierra en armas\" (1971).\nGero Roberto Arlt, Manuel Puig eta Bioy Casares idazleen eleberrietan oinarritutako filmak egin zituen: \"Los siete locos\" (1973), \"Boquitas pintadas\" (1974), \"La guerra del cerdo\" (1975)."}
{"id": "273697", "revid": "119347", "url": "https://eu.wikipedia.org/wiki?curid=273697", "title": "Tripoli (Libano)", "text": "Tripoli (; ) Libanoko ipar-mendebaleko hiria eta portua, Abu Ali ibaiaren bokalean, Mediterraneo Itsasoaren ertzean, Beiruteko hiriaren ipar-ekialdean.\nLibanoko bigarren hiria da eta lehen mailako merkataritza portua. Nekazaritza produktuen merkataritza (mahatsa, olibondoak, fruitu arbolak, azukre kanabera, tabakoa) eta industria (tabakogintza, ehungintza, janari industria, petrolio findegiak, altzairugintza) dira ekonomia jarduera nagusiak. Monumentuei dagokienez aipagarriak dira 1336. urteko Teynal meskita, 1294. urteko Mezkita Handia, katedral eta gaztelu zaharraren hondakinak eta XV. mende bukaerako Lehoien Dorrea.\nHistoria.\nK. a. IV. mendean oso hiri garrantzitsua izan zen feniziarren artean, eta musulmanen mende egon zenean ere oso oparoa izan zen. XII-XIII. mendeetan izen bereko konderriko hiriburua izan zen eta mendebalerako merkataritzarako portu garrantzitsua. 1289. urtean mamelukoek suntsitu zuten eta barnealderago berreraiki zuten gero. XVI. mendean otomandarrek konkistatu zuten."}
{"id": "273699", "revid": "512", "url": "https://eu.wikipedia.org/wiki?curid=273699", "title": "Luis Eduardo Aute", "text": "Luis Eduardo Aute Guti\u00e9rrez (Manila, Filipinak, - Madril, ) espainiar kantari, pintore eta zinemagilea zen.\nBiografia.\nZortzi urte zituela iritsi zen Espainiara bere familiarekin. Hamabost urterekin, gitarra elektrikoa jotzen zuen \"Los Tigres\" eta \"Los Sonor\" taldeekin. Nahiago izan zuen, ordea, bakarrik jarraitu musika egiten eta kantatzen, eta hala argitaratu zituen lehen diskoak. Kanta batzuk, \"Rosas en el mar\" edo \"Aleluya n\u00ba 1\", Massiel abeslariarekin kantatu eta grabatu zituen, eta arrakasta handia izan zuten (1967). Gaztelaniaz kantatzen duen kantautore ezagunenetako bat da, eta disko asko atera zuen, batzuk arrakasta handikoak: \"Rito\" (1973), \"Espuma\" (1974) eta \"Babel\" (1976) trilogia; \"Albanta\" (1978), bere disko onenentzat jotzen dena; \"Entre amigos\" (1984), \"Slowly\" (1992), \"Mano a mano\" (1993), Silvio Rodr\u00edguez kubatar musikagilearekin egina; eta \"Aire-Invisible\", hogeita hamaika abestiz osatua, hamasei gaztelaniaz eta gainerakoak ingelesez (1998). Horretaz gainera, abesti ugari egin zituen beste kantarientzat ere. Margolaria ere bazen, eta azalak diseinatu zituen, besteak beste. Azkenik, zinemaren munduan ere ibili zen, zuzendari eta ekoizle gisa. 2001ean plazaratu zuen lehen film luzea, \"Un perro llamado dolor\" izeneko animazio-proiektua. Disko bat baino gehiago ekoitzi zituen Tony Carmonarekin, hala nola \"A d\u00eda de hoy\" (2007) eta \"Intemperie\" (2010)."}
{"id": "273700", "revid": "512", "url": "https://eu.wikipedia.org/wiki?curid=273700", "title": "Joaqu\u00edn Mar\u00eda Egia", "text": "Joaqu\u00edn Mar\u00eda Egia Agirre (Azkoitia, - Gasteiz, 1803), Narrosko hirugarren markesa, gipuzkoar zientzialari eta politikaria izan zen.\nBizitza.\nFrantzian egin zituen filosofia eta zientzietako ikasketak. Azkoitira itzulitakoan, Pe\u00f1afloridako kondeak Intxaustiko jauregian antolatzen zituen elkarrizketetan hasi zen parte hartzen, eta jarduera haren fruitu sortu zen Frantzisko Xabier Munibe Pe\u00f1afloridako kondeak, Ignacio Manuel Altunak eta Egiak berak osaturiko hirukote ilustratua, Azkoitiko Zalduntxoak deitua. Geroago sortu zuten Euskal Herriaren Adiskideak elkarteko idazkaria izan zen, hil arte. 1758an Gipuzkoako Ahaldun Nagusi bilakatu zen.\nKonbentzio Gerran (1794-1795), Gipuzkoako gerrarako diputatua izan zen; kritika ugari jaso zuen Frantziako Iraultzaileen ideien alde egiteagatik. Gerra amaitutakoan berreskuratu zituen Euskal Herriaren Adiskideak elkarteko karguak. Fisika, kimika eta mineralogiako lanak egin zituen, batez ere, eta \"Encyclop\u00e9die\" lanaren aldeko sutsua izan zen. Itzal handiko gizona izan zen; gutun ugari idatzi zioten elkarri Egiak eta Voltairek. Frantziako eta Espainiako akademia eta kultura-elkarte anitzeko kide izan zen.\nEspainiar Inkisizioak Frantziako ilustratuen ideiak zabaltzeagatik \"de levi\" uko egitera zigortu zuen. Pietro Metastasioren \"La clemenza di Tito\" gaztelaniara itzuli zuen eta \"Elogio de Pe\u00f1aflorida\" idazlanaren egilea da. Zarautzen bizi izan zen, Narros jauregian hain zuzen ere."}
{"id": "273701", "revid": "6327", "url": "https://eu.wikipedia.org/wiki?curid=273701", "title": "Joaqu\u00edn Mar\u00eda Egu\u00eda Aguirre", "text": ""}
{"id": "273702", "revid": "119347", "url": "https://eu.wikipedia.org/wiki?curid=273702", "title": "Ralph Lauren", "text": "Ralph Lauren (New York, 1939ko urriaren 14a) estatubatuar moda-diseinatzailea da. Polo Ralph Lauren arropa-markagatik da, batez ere, ezaguna.\nSoldadutza egin ostean, gorbatak saltzen hasi, eta erosketa-arduradun izatea lortu zuen erostetxe handi batean. 1967an, lehen diseinu-lanak egin zituen Beau Brumell gorbata-enpresarako, hain arrakasta handiz, non bere konpainia eratzea erabaki baitzuen. Polo izena jarri zion konpainiari, polo kirolaren omenez, aberastasuna eta dotoretasuna irudikatu nahian. 1970ean, gizonezkoentzako arropa-bilduma handi bat sortu zuen, eta New Yorkeko erostetxe handi batean denda berezi bat ireki zuten Laurenen jantziak erakusteko. Hurrengo urtean, emakumezkoentzako jantziak diseinatzen hasi zen, eta bilduma osoa aurkeztu zuen 1972an. Geroztik, era askotako jantziak diseinatu ditu: jeansak, larruzko jantziak, kirol-jantziak, flanelazko alkandorak, jeans higatuak eta etxeko arropak. 1986an, New Yorkeko 5. Hiribideko Rhinelander eraikina erosi zuen, eta, harrezkero, huraxe da Lauren markako dendarik adierazgarriena."}
{"id": "273703", "revid": "512", "url": "https://eu.wikipedia.org/wiki?curid=273703", "title": "Max Schmeling", "text": "Maximillian Adolph Otto Siegfried \"Max\" Schmeling (Klein Luckow, Brandenburgo, Alemania, - Wenzendorf, Alemania, ) alemaniar boxeolaria izan zen.\nXX. mendean pisu astunetako txapeldun izandako lehen europarra.\nBiografia.\n1923an Alemaniako boxeolari afizionatuen txapelketa irabazi zuen, pisu erdiastunen mailan, eta hurrengo urtean profesional egin zen. 1926an pisu erdi-astunetako Alemaniako Txapelketa jokatu zuen, eta txapelduna mendean hartu zuen. Hurrengo urtean Europako Txapelketa irabazi zuen, maila berean, eta 1928an Alemaniako pisu astunetako txapelketa.\n1929an Paulino Uzkudun gipuzkoar boxeolaria menderatu zuen New Yorken, eta 1930ean pisu astunetako munduko txapeldun atera zen, haren aurkaria, Jack Sharkey, deskalifikatua izan ondoren joko legearen kontrako kolpe bat jotzeagatik.\nZenbait aldiz titulua defendatu ondoren, 1932an galdu zuen, Sharkeyren beraren kontrako lehian. 1936an, New Yorken, Joe Louis K.O. utzi zuen, bere bizitzako borrokarik onenean. Bi urte geroago, Joe Louisek menderatu zuen Schmeling.\nBigarren Mundu Gerran parakaidisten gudaroste batean parte hartu ondoren, 1948an jokatu zuen azken borroka, Berlinen; galdu egin zuen."}
{"id": "273704", "revid": "46380", "url": "https://eu.wikipedia.org/wiki?curid=273704", "title": "Paul-\u00c9mile Victor", "text": "Paul-\u00c9mile Victor (Geneva, 1907ko ekainaren 28a - Bora Bora, 1995eko martxoaren 7a) frantses esploratzailea eta etnologoa izan zen, lurburuetan espezialista.\nLyongo Eskola Nagusian ingeniaritza ikasi zuen, eta Parisko Etnologiako Institutuan etnologiako diploma lortu zuen. Groenlandiara 1934an joan zen lehenengo aldiz \"Pourquoi-pas?\" ontzian, Jean Charcotekin batera. Denboraldi luzean egon ziren han eta eskimalen ohiturak eta hizkuntza aztertu zituen, eta haiekin bizi izan zen. Bigarren Mundu Gerran parakaidista aritu zen, eta Alaskako Estatu Batuetako gudarostean egon zen. 1947an Frantziako \"Les exp\u00e9ditions polaires fran\u00e7aises\" sortu zuen, eta horretan aritu zen 1976. urtea arte. 1957-1961 urteen bitartean Groenlandiara egin zen nazioarteko espedizioaren buru izan zen. Espedizio haren helburua zen glaziarren dinamika aztertzea neurketa geofisikoen laguntzaz. Bizitzako azken urteetan Polinesia frantsesean hartu zuen bizilekua. Hainbat lan idatzi zituen: \"Bor\u00e9al\" (1938); \"La Voie lact\u00e9e\" (1961, \"Esne bidea\"); \"L'Homme \u00e0 la conqu\u00eate des p\u00f4les\" (1962, \"Gizakia lurburuen konkistan\"); \"P\u00f4le Nord, p\u00f4le Sud\" (1968, \"Iparburua, Hegoburua\")."}
{"id": "273705", "revid": "10891", "url": "https://eu.wikipedia.org/wiki?curid=273705", "title": "Antoine Bourseiller", "text": "Antoine Bourseiller (Paris, 1930eko uztailaren 8a - Arles, 2013ko maiatzaren 21a) frantses aktorea eta antzerki-zuzendaria izan zen.\nXVII. mendeko lan ahaztuen bidez, besteak beste, Tristan l\u00b4Hermiten \"Marianne\" eta Cyrano de Bergeracen \"La Mort d\u00b4Agrippina\" lanei esker egin zen ospetsu. 1960an, Antzerki Konpainia Gazteen Lehiaketa irabazi zuen. Studio des Champs-\u00c9lys\u00e9eseko zuzendari izan zen. Talde horretan, egile berriak bilatu zituen, eta obra eklektikoagoak antzerkiratzen saiatu zen. 1965ean, Poche-Montparnasseko zuzendari izan zen. 1966tik 1975era, Sud-Est-eko kultura-ekintzetako zuzendari izan zen. Zuzendu zituen lanen artean, aipagarriak dira: \"Victimes du devoir\" (1965, Ionesco, \"Betebeharren biktimak\"), \"Va donc chez Thorpe\" (1967, Fran\u00e7ois Billetdoux, \"Zoaz bada Thorperen etxera\"), \"Dans la jungle des villes\" (1967, Bertolt Brecht, \"Hirietako basoan\"), \"Le M\u00e9tro fant\u00f4me\" (Leroi Jones, \"Metro fantasma\"), \"\u00c0 Memphis il y a un homme d\u00b4une force prodigieuse\" (1966, Jean Audureau, \"Menfisen bada indar miragarrizko gizon bat\"), \"Don Juan\" (1967, Moli\u00e8re), \"Wozzeck\" (1981, Alban Berg) eta \"La Cantate d\u00b4octobre\" (1985, Prokofiev, \"Urriko kantata\")."}
{"id": "273706", "revid": "119347", "url": "https://eu.wikipedia.org/wiki?curid=273706", "title": "Francisco de Orellana", "text": "Francisco de Orellana (Trujillo, Gaztelako koroa, 1511 - Amazonas ibaia, Amerika, 1546) espainiar konkistatzailea izan zen. Amazonas ibaia esploratu zuen lehen europarra izan zen.\nPeruko konkistan ibili zen Pizarrorekin batera. Pizarrok Quitotik ekialdera zeuden lurraldeak aurkitzeko asmoz prestatu zuen espedizioko kide izan zen. Espedizioak hirurogei egun egin zituen noraezean, eta atzera egin behar izan zuen; orduan Pizarro eta haren gizonak iparralderantz abiatu ziren, Coca eta Napu ibaietan gora, eta Aguarico eta Curaray ibaiek bat egiten duten lekuan zer jan ez zutela geratu ziren. Pizarrok jatekoaren bila joan zedila agindu zion Orellanari. 1542ko otsailean abiatu zen, ez ordea jatekoaren bila, Ipar Itsasoaren bila baizik, Pizarro eta espediziokideak han utzita. Zazpi hilabeteren buruan Amazonasen bokalera iritsi eta Venezuelara jo zuen. Espainiara joan zen, eta agintariek Amazonas inguruan aurkitutako lurraldearen gobernari izendatu zuten.\n1545ean itsasoratu zen Sanl\u00facar de Barramedan Amazonastik Quitora joatekoa zen espedizioa, Orellana buru zuela. Amazonasa iritsi zirenean gizon eta ontzi ugari galdu zituen, eta bera ere hil zen, manaos indiarren lurraldean. "}
{"id": "273708", "revid": "336", "url": "https://eu.wikipedia.org/wiki?curid=273708", "title": "Willard Van Orman Quine", "text": "Willard Van Orman Quine (Akron, Ohio, 1908ko ekainaren 25a - Boston, Massachusetts, 2000eko abenduaren 25a) estatubatuar filosofoa izan zen.\nLogika matematikoan egindako lanagatik eta ezagutzaren teoria gisa pragmatismoari egindako ekarpenengatik da ezaguna. Oberlin Collegen eta Harvardeko Unibertsitatean egin zituen ikasketak. Harvarden irakasle izan zen. Quinek dio hizkuntza erabiltzeko moduak zehazten duela zer motatako gauzak existitzen diren esan beharra. Era batera eta ez bestera hitz egiteko justifikazioa, ideia-sistema bat eta ez beste bat hartzeko justifikazioa bezala, agerpen erabat pragmatikoa da Quinerentzat. Halaber, Quine ezaguna da baieztapen sintetikoen (proposizio enpirikoak edo gertaeretan oinarrituak) eta baieztapen analitikoen (proposizio nahitaez egiazkoak) arteko banaketa tradizionala kritikatzeagatik. Quinek multzoen teoriari, klaseen arteko harremanarekin zerikusia duen matematika logikoaren adar bati, egin dizkio ekarpen nagusiak. Lan aipagarrienak hauek ditu: \"Logika matematikoa\" (1940), \"Ikuspegi logiko batetik\" (1953), \"Hitza eta objektua\" (1960), \"Multzoen teoria eta haren logika\" (1963) eta \"Esentziak: filosofia hiztegi bat tarteka\" (1987)."}
{"id": "273709", "revid": "59723", "url": "https://eu.wikipedia.org/wiki?curid=273709", "title": "Alexandro II.a Errusiakoa", "text": "Alexandro II.a (errusieraz: \u0410\u043b\u0435\u043a\u0441\u0430\u043d\u0434\u0440 II \u041d\u0438\u043a\u043e\u043b\u0430\u0435\u0432\u0438\u0447, \"Aleksandr II Nikolaevitx\") (Mosku, 1818ko apirilaren 29a - San Petersburgo, 1881eko martxoaren 13a), 1855-1881 bitartean Errusiako enperadorea izan zen.\nNikolas I.aren semea zen, eta Vasili Zhukovski poeta liberalaren ardurapean hazi zen. Krimeako gerra galdu ondoko urteetan (Parisko Ituna, 1856), Alexandro II.ak mendebaldeko herrien aldean Errusiak bizi zuen atzerapenaz oharturik, munta handiko erreformak eragin zituen: basailuak askatu (1861); administrazioaren erreforma (1864); hezkuntza publikoaren erreforma; azkenik, burdinbide-sarearen garapenaz bultzada handia eman zion ekonomiari.\n1863an bat egin zuen Alemaniarekin, abertzale poloniarren altxamendua zapaltzeko. Turkiaren aurkako gerran abiatu zelarik (1877-78), Bismarckek laguntza ukatu eta atzera egin zien Alexandro II.ak Europari buruz zituen asmoei (San Stefanoko hitzarmena). Bitartean, Kaukasoko konkista amaitu (1859) eta Erdialdeko Asian barneratu zen (Tashkent, 1865; Bukhara eta Samarkanda, 1868). Errusia barnean, bestalde, politika absolutistaren aurka altxatu zen herri-mugimendua (Narodnaia Volia, 1870) garatu zen. Mugimendu horretako nihilista-talde batek bonba batez hil zuen."}
{"id": "273710", "revid": "336", "url": "https://eu.wikipedia.org/wiki?curid=273710", "title": "Hector Bianciotti", "text": "Hector Bianciotti (Luque, Argentina, 1930eko martxoaren 18a - Paris, 2012ko ekainaren 11) frantses idazlea izan zen, jatorriz argentinarra. Nekazari-familia batean jaio zen, eta ikasketak Morenoko frantziskotarren seminarioan egin zituen. 1955ean, Europara joan zen. Erroman hartu zuen bizilekua lehenbizi, eta Parisen, ondoren. Frantses hiritartasuna hartu zuen 1981ean. Lehenengo eleberriak gaztelaniaz idatzi zituen: \"Los desiertos dorados\" (1967), \"Detr\u00e1s del rostro que nos mira\" (1969), \"Claridad desierta\" (1972) eta \"La Busca del Jardin\" (1977). Antzerki-lan bat (\"Los otros, una noche de verano\", 1970) eta eleberri laburrak (\"El amor no es amado\", 1983) ere plazaratu zituen. Frantsesez idatzi zuen lehenengo eleberriak, \"Sans la mis\u00e9ricorde du Christ\" (1985) lanak, Femina saria irabazi zuen. Sentimenduen, paisaien eta sentipenen misteriora iristea bilatzen du bere lanetan: \"Seules les larmes seront compt\u00e9es\" (1988), \"Ce que la nuit raconte au jour\" (1992), \"le Pas si lent de l'amour\" (1995). 1996an, Frantses Akademiako kide hautatu zuten."}
{"id": "273711", "revid": "512", "url": "https://eu.wikipedia.org/wiki?curid=273711", "title": "Yasushi Inoue", "text": "Yasushi Inoue (Asahikawa, Hokkaido, Japonia, 1907ko maiatzaren 6a - Tokio, Japonia, 1991ko urtarrilaren 29a) japonierazko eleberrigilea izan zen. Fikzio historikoa landu zuen bereziki. Zentzu horretan nabarmentzekoa da \"Tempo no iraka\" nobela (1957, \"Tempoko teilatuko teila\"), zeinean zorroztasunez deskribatu baitzuen Tang dinastiaren kulturako tresnak atzera Japoniara ekartzeko VIII. mendean Txinara joan ziren monjeen drama.\nMundu modernoko bakardadea da Inoueren lehen nobelaren gaia, \"Ryoju\" (1949, \"Ehiza eskopeta\"); oso harrera ona izan zuen. Horren ondoren \"Togyu\" (1949, \"Zezenketa\") kaleratu zuen. Bigarren nobela horrekin bere fama handia lortu eta Akutagawa saria irabazi zuen. \"Tun-Huang\" (1959) nobelan XI. mendeko Txina islatu zuen eta Tun-Huang leize-zuloetan ezkutatutako altxorrak berpiztu zituen. Beste liburu arrakastatsu batzuk: \"Hyoheki\" (1956, \"Izotzezko horma\"), \"Futo\" (1963, \"Haizea eta uhinak\"), \"Saiiki monogatari\" (1969, \"Samarkandaz haraindiko bidaia\"). Kontakizun laburrak \"Auri gisakka no shogai\" (1951, \"Faltsutzailea\") eta \"Lou-Lan\" (1959). Inouek Japoniako literatura sari garrantzitsu guztiak irabazi zituen, eta 1976an Kulturaren Ordena jaso zuen."}
{"id": "273712", "revid": "137486", "url": "https://eu.wikipedia.org/wiki?curid=273712", "title": "Neoliberalismo", "text": "Neoliberalismoa -liberalismo berria edo liberalismo teknokratikoa ere deitua- liberalismo klasikoaren susperraldiaren emaitza den korronte ekonomiko eta politiko kapitalista da.\nTermino honen definizioa eta erabilera eboluzionatuz joan dira azken hamarkadetan eta, gaur egun, ez dago irizpide bateraturik \u201cneoliberalismoa\u201d zer den determinatzen duenik. Hala ere, eskuinarekin lotu daiteke eta hizkera arruntean liberalismo, kontserbadurismo, feudalismo edo faxismoaren esparruetako ideia desberdinak barnean hartzen dituen termino gisa ere erabiltzen da. \u200b\u200b\u200b\u200b\u200b\u200b\u200b\u200b\n1930.hamarkadan agertu zen lehenengo aldiz \u201cneoliberalismo\u201d kontzeptua, liberalismo klasikoaren krisiari eta SESBen sendotzeari aurre egiteko helburuarekin. Doktrina haren arabera, monopolioak izateak merkatu librean desegokitasunak sortzen dituenez, estatuaren esku-hartze ekonomiko mugatuaren beharra dago, monopolioek sortutako desorekak saihesteko. Neurri horiekin batera, zerga erreforma eraginkorra ezarri beharra azaltzen da, geroz eta handiagoa den gastu publikoa finantzatu ahal izateko.\nBaina 1960.hamarkadatik aurrera, \u201cneoliberalismo\u201d kontzeptua zentzu edota definizio hau galduz joan zen pixkanaka eta estatuaren esku hartze mota guztien aurkako kontzeptu gisa erabiltzen hasi zen, horrela iraun duelarik. Gaur egun egun ulertzen dugun neoliberalismoak, beraz, hasierako kontzeptuarekin guztiz hausten du.\nEgungo neoliberalismoaren defendatzaileek ekonomiaren liberalizazio zabala, salerosketa librea, gastu publikoaren murrizketa drastikoa eta sektore pribatuaren mesedetan burututako estatuaren esku hartzea babesten dute. \u200b\nTerminoaren historia.\nHasierako erabilera.\nNeoliberalismoa XIX. mendeko liberalismo klasikoaren ondorengo gisa interpretatu daiteke; korronte honen ideia filosofiko batzuk defendatzen ditu, baina aldi berean, proposamen, ideia eta inplikazio desberdinak azaleratzen dira . Liberalismo klasikoaren gabeziak agerian geratu ziren Depresio Handiaren eta 1930.hamarkadako hondoraketa ekonomikoaren ostean eta honek doktrina berri baten beharra azaldu zuen. Horrela jaio zen neoliberalismoa, liberalismo klasikoaren eta sozialismoaren planifikazio ekonomiko desberdinen arteko \u201cerdi bideko\u201d proposamen gisa.\n\"Neoliberalismo\" terminoa Alexander R\u00fcstow akademikoak erabili zuen lehenengoz, 1938.urtean. Garai hartan neoliberalismoa prezio-sistemen bultzatzaile, ekintzailetza eta enpresa librearen sustatzaile eta Estatu sendo eta inpartzial baten babesle gisa definitu zen. Estatua neoliberala izateko, nahitaezkoa zen politika ekonomiko modernoa ezartzea, Estatuaren esku-hartzearekin.\nOndorengo bi hamarkadetan teor\u00eda neoliberala \"laissez-faire\" doktrinaren aurka posizionatu zen, merkatu ekonomia babesten zuen estatu sendo bat bultzatzen zuelarik. Modelo honek merkatu ekonomia sozialaren forma hartu zuen.\nTerminoaren bilakaera.\n1960. hamarkadan neoliberalismo kontzeptuaren erabilerak aldaketa nabarmen bat izan zuen: merkatu ekonomiko sozialaren esparruan termino hau erabiltzeari utzi eta pixkanaka Milton Friedman edo Robert Lucas ekonomilarien politikei hasi zen egiten erreferentzia. Politika hauetan du oinarria oraindik gaur egun uler dezakegun neoliberalismoak ere.\nDoktrina honek ekonomiaren esparru guztietan ekimen pribatuaren zabalkundea, prezioen kontrolaren ezabaketa edota estatuaren interbentzionismoaren murrizketa suposatu zituen. Liberalismo klasikotik haratago, neoliberalismo honek \u201csubsidiarietatearen printzipioa\u201d eta Chicago eskolan sortutako monetarismoaren (besteak beste estatuaren interbentzionismoa gogor kritikatzen duen doktrina) ideiak hartu zituen barnean.\n1970. hamarkadan, teoria hau esparru ekonomiko eta politikoan onarpena irabaziz joan zen, estatuaren interbentzionismoa proposatzen zuen gestio keynesiarrak 1973.urteko krisian izandako porrota zela eta.\n1980. hamarkadan Margaret Thatcher eta Ronald Reaganek teoria hau praktikan jarri zuten Erresuma Batuan eta Amerikako Estatu Batuetan, baita Augusto Pinochetek Txilen ere, 70. eta 80. hamarkadetan.\nThatcherrek sindikatuen aurka gogor egin eta sektore publikoan murrizketa handiak burutu zituen (ezinbestekoa iruditzen ez zitzaion guztia saldu zuen gobernuak: trenbideak, posta, indar armatuen alor batzuk, osasuna\u2026), zuzeneko zergak jaitsi eta zeharkakoak igoz. Etxebizitza eta hezkuntzari zegozkion inbertsioak murriztu zituen , honek zerbitzu publikoak murriztu eta ikasle kolektibo eta lagile kolektiboen aldetik bere aurkako protestak indartu zituelarik.\nRonald Reaganek defentsa-gastuak handitu, bestelako gastu publikoak murriztu eta zergak nabarmen jaitsi zituen. Inflazioa % 3,5aren inguruan mantendu bazen ere, 1982. urtean izan zen atzerakadaren ondorioz ekonomia-hazkundea ez zen uste zen adinakoa izan, eta, beraz, zergen beherakadak administrazioaren zorra bikoiztu egin zuen 1981-86 artean. Reaganen agintaldian, Estatu Batuek bake-denboran inoiz izandako gastu militar handienak izan zituzten. \nAugusto Pinocheten Erregimenak (1973-1990) finkatutako erreforma politiko eta ekonomikoak deskribatzeko ere termino hau erabili da. Pinocheten gobernuak Milton Friedmanen eta berarekin Chicagon ikasten egon ziren ekonomilarien aholkuak jaso eta gauzatu zituen (\u201cChicago Boys\u201d), pribatizatu zitekeen guztia pribatizatuz.\nTerminoaren jatorria.\nWalter Lippmann mahai-ingurua.\n1930. hamarkadan, Depresio Handiak liberalismo klasikoaren kontrako izaera barneratu zuen jendartean. Indarrak batzeko, 25 kidez osaturiko talde liberal batek \u201cWalter Lippmann\u201d izeneko mahai-ingurua antolatu zuen eta 1938ko abuztuan, munduko herrialde ezberdinetako kideak batu ziren, Parisen. Horien artean, Louis Rougier, Walter Lippmann, Friedrich von Hayek, Ludwig von Mises, Wilhelm R\u00f6pke y Alexander R\u00fcstow aurkitzen ziren. R\u00fcstow, Lipmann y Rougier-ek \"laissez faire\" liberalismoak porrot egin zuela azaldu zuten, eta horren ordez, liberalismo berri batek lekua hartu beharko zuela. Horrela, Walter Lippmann-eko kideek preiektu berri honi neoliberalismoa deitu zioten.\nLiberalismo klasikoak ez bezala, neoliberalismoak estatu indartsu baten premia azpimarratzen zuen, merkatu librea eta ekonomia bideratu eta mugatzeko.\nMahai inguru honetan liberal klasikoen eta neoliberalen arteko eztabaidak ugariak izan ziren. Neoliberalek estatuaren esku hartzea merkatuaren estruktura konpontzeko eta indartzeko beharrezkoa zela baieztatzen zuten bitartean, liberal klasikoek estatuaren zeregin bakarra merkatu librera sartzeko mugak indargabetzea zela esaten zuten.\nMont Pelerin sozietatea.\n1947an, Friecdrih Hayek eta Milton Friedmanek Mont Pelerin sozietatea sortu zuten, Suitzan. Bertan, 36 ekonomialari, historialari eta filosofo elkartu ziren.\nHonen helburua botere arbitrarioaren alde zeuden ideologia erlatibistek arriskuan jartzen zituzten giza eskubideak babestea zen. Hots, zibilizazioaren balio eskasiaren beldur ziren. Haien ustez, munduaren parte handi batek giza duintasun eta askatasun gabezia handiak zituen, zeinetan, giza eskubideak ez ziren errespetatzen; hala nola, adierazpen askatasuna edo merkatu ekonomikoaren alorrean askatasun osoz jorratzeko aukera. Halaber, botere arbitrarioen hedapenak banakoaren posizioa mehatxupean jarri eta ahultzen dutela adierazten zuten.\nBeraz, sozietateak gai hauen ikerketa garrantzitsua eta beharrezkoa zela azpimarratu zuen:\nPolitika neoliberalak.\nNeoliberalismoak ekintza ekonomikoak norberaren edo enpresa pribatuen esku uztea proposatzen du, ahal den neurrian. Horrela, estatuaren esku hartzea mugatzen du ekonomiaren alorrean, baita estatuaren murrizketa ere; hau da, estatuak kontrolatzen duen BPGaren murrizketa. Horrez gain, ekintza ekonomikoaren erregulazioarekin amaitzea proposatzen du, merkantzia, kapitala eta fluxu finantzarioaren mugak zabaltzeaz gain.\nTeoriko edo ideologo neoliberalek gomendatzen duten politika makroekonomikoen baitan hauek sartzen dira:\nIsurketa ekonomikoaren teoriaren arabera, BPGaren hazkunde totalak norbanakoaren ongizatea hobetu eta aberastasunaren banaketa eraginkorra bultzatuko lituzke; modu berean, herritar bakoitzaren produktibitatea igotzen den neurrian, gizartearen onura ere lortuko delarik (esku ikusezinaren teoria)\nNeoliberalismoari kritikak.\nNeoliberalismoak jatorri ezberdinetatik hamaika kritika jaso izan ditu, izan ezker edo eskuin politikoarengandik, baita akademia eta aktibista sozialengandik Hala ere, jasotako kritika gehienak ezkerreko sektoreengandik etorri direla ere esan daiteke. Dena dela, ezker politikotik aparte, egun neoliberalismo terminoa bi sektorek kritikatu dutela esan dezakegu:\nAzken talde honek, organismo internazionalak eta estatuaz gaindiko organizazioak (FMI, OMC, BM, etab.) ukatu egiten dituzte, erregimen ustelak mantentzeaz egotzita. Horrela, organismo hauek merkatu internazionalaren liberalizazioa oztopatu eta keynesianismoaren instantziekin harremanetan daudela diote; azken batean, korporatibismora eramaten gaituztelarik, eta ez benetako kapitalismora.\nKritika filosofikoa.\nNeoliberalismoa liberalismo klasikoaren birformulazio gisa har daiteke. Aitzitik, akademiako autore ezberdinek neoliberalismoak liberalismo klasikoaren oinarrien abiapuntutik nabarmenki urrundu dela ere salatu dute, paradigma politiko eta sozial berri bati eredu filosofiko berri bat egokitu nahi izan diotelarik.\nHorrela, neoliberalismoak tradizionalki liberalismoaren autoretzat hartzen diren Thomas Hobbes edo John Lockeren proposamen politiko-filosofikoak irauli eta hauekin apurtu ere egin duela sostengatu da akademiatik.\nModu honetan, liberalismo klasikoaren autoreen jarraipena bermatu duen autore garaikide nagusia John Rawls dela esan dezakegu; bere liberalismo klasikoaren egunerokotzeari, neoliberalismo filosofikoaren aita den Robert Nozick kontrajartzen zaiolarik. Izan ere, Harvardeko Unibertsitateko irakasle izandako filosofo bien artean, eztabaida politiko-filosofiko nabarmena eman zen, Nozickek argitaratutako \"Anarkia, Estatua eta Utopia\" liburuak ordura arte Rawlsek garatutako proposamena deuseztatzea helburu zuelarik.\nKomenigarri litzateke, beraz, Nozicken filosofiaren oinarriak aztertu eta Rawlsen euskarriekin erkatzea.\nNozicken filosofia moralaren proposamenaren arabera, badira eskubide batzuk bortxaezinak direnak, erabatekoak eta baztertzaileak direnak, norberak nahi duen moduan erabil daitezkeenak: bizitza, askatasuna eta jabetza eskubideak. Eskubide hauek hiru ezaugarri nagusi dituzte:\nEskubideen ezaugarritze honen ondorio zuzena, sistema poltikoa Estatu minimo edo minarkia moduan antolatu beharra litzateke, Estatu minimo horren helburuak honako hauetara mugatu beharko liratekeelarik, Nozicken ustez:\"Estatuari buruzko gure ondorio orokorrak honako hauek dira: gutxieneko estatu bat, zeina indarkeriaren, lapurretaren, iruzurraren, kontratuen urraketaren eta oinarrizko eskubideen kontra gerta daiztezkeen urraketen aurrean babes-funtzioetara mugatua dagoen, justifikagarria dela; uste dugu beste edozein estatu handiagok urratuko lukeela pertsonek gauza jakin batzuk egitera behartuak ez izateko duten eskubidea, eta justifikaezina dela; eta gutxieneko estatua inspiratzailea eta zuzena dela. Bi ondorio nabarmendu behar dira: Estatuak ez duela bere aparatu hertsatzailea, koertzitiboa, erabili behar herritar batzuek beste batzuei laguntzea eragozteko, edo pertsonei beren onurarako edo babeserako lan egitea eragozteko.\".Hala, Hobbes eta Locke kontraktualistek Estatuaren sormenaren justifikazioaren aurrean, tradizio liberal klasikotik aldendu eta Minarkiaren proposamen politikoa gauzatzen da.\nProposamen filosofiko honen muina gizakiaren \u201cnorbereburujabetasuna\u201d deritzona dela esan da, hau da, gizaki bakoitza bere buruaren jabe bakarra den heinean, inork ezin dituela pertsona baten eginkizunak edo jabegoa oztopatu (bereziki, zergen harira, lan derrigortuarekin parekatzen duena), eta edozein eskuhartze mota, bere helburuak edozein direla ere, ez-legitimotzat hartu eta askatasunaren kontrakoak izango direla.\nBestalde, Rawlsek \u201cnorbereburujabetasunaren\u201d gailentasunaren aurka, \u201cJustizia\u201d ezartzen du bere proposamen politikoaren erdigunean, sortu beharreko Estatuaren baitan justizia sozial minimo bat erdiestea helburu izan beharko litzatekeelarik .\nJustizia sozial horren printzipioak irudikatu aldera, eta Estatuak bermatu beharreko oinarriak ezartzearren, \u201cjatorrizko egoera\u201d izeneko hipotesi batean kokatu egiten ditu Rawlsek gizabanako ezberdinak. Egoera hipotetiko honetan, gizabanakoek ez dakite haien ezaugarri pertsonal eta sozialez (egoera ekonomikoa, arraza, genero, gaitasun fisiko-intelektuala, etab.) ezer, \u201cezjakintasunaren estalkia\u201d-ren atzean daudelarik. Hala ere, jakin badakite haien bizitzaren helburu pertsonalak bete aldera, nolabaiteko ondasun primario batzuk beharko dituztela. Proposamen hipotetiko honen ondorio nagusia, gizabanakoek honako bi printzipio hauek onartuko dituztelakoan dago:\nLehenenego printzipioa, askatasunaren printzipioa den horrek, bakoitzaren eskubideak bermatze aldera besteonak ez urratzearen beharra aurkezten du, hots, askatasun eta eskubide zibilak modu homogeneo batean banatzeko beharra. Bigarrenak, ordea, botere, errenta eta aberastasunaren banaketan eragitea ahalbidetzen du, betiere, gizartearen ahulenen alde egiten duenean, ezberdintasun materialak leundu aldera.\nHorrela, Rawls liberal-igualitarismoaren euritakoarenpean kokatua izan da, ongizate-Estatuaren egituraren alde eginik eta aberastasunaren birbanaketa defendatuz, Estatu minimoaren teoriaren aurka.\nDena dela, Nozickek ezarritako neoliberalismoaren oinarriak ere beste familia historiko-filosofikoengandik ere kritikatua izan dela esan dezakegu. Kritikatua izan da, besteak beste, neoliberalismoak erabilitako askatasunaren ideia negatiboa, dimentsio positiboarekin uztarketa sahiesten duelako. Beste hitzez, dimentsio negatiboak kanpo indarrengandik erasotua izatea sahiesten duen bitartean, neoliberalismoak ez luke askatasunaren dimentsio positiboa kontuan hartuko, hau da, norberaren bizitza planak jarraitzeko baliabide materialak positiboki edukitzea, planak martxan jartzeko bitartekoak izatea.\nKritika ekonomikoa.\nIkuspuntu ekonomiko batetik, Milton Friedman dugu neoliberalismoaren teoriko nagusietako bat. Bere \"Kapitalismoa eta Askatasuna\" obrak, merkatuaren eta enpresen beharraren, baita gobernuen beharrezkotasunaren ezaren ideiei heltzen dion hau, politika ekonomiko berriaren euskarriei heldu zion.\nNeoliberalismoak, zentzu honetan, \"laissez faire\" printzipioan oinarritutako merkatuko-ekonomia askatasun indibiduala erdiesteko biderik aproposena; eta, bestalde, merkatu-ekonomia desarautu batek efizientzia eta ongizate ekonomikoa lortze aldera egokiena den eredutzat deskribatu zituen ekonomilariak.\nHala eta guztiz ere, ez dira gutxi ikuspegi ekonomikotik neoliberalismoaren errezeta ekonomikoei egin zaizkion kritikak.\nLehenik eta behin, \"laissez faire\" eredua jarraitzen duten ekonomiek ondorio desegokiak ekar ditzakete askatasunarentzako. Izan ere, desenplegu tasa altuak dituzten ekonomia horietan neoliberalismoaren proposamen ekonomikoek desberdintasun sozialetan sakondu dezakete, askatasun positibo edo materialaren kaltetan. Korrelatiboki, aberastasunean oinarritutako desberdintasun horiek desberdintasun politikoak ere eragingo dituzte, demokrazia liberalen baitan, sektote aberatsen askatasun politikoa handiagoa izango baita gainerakoenarekin konparatuz.\nModu honetan, neoliberalismoak oparotasun egoeretan egingarri suerta baldin badaiteke, krisi ekonomikoetako uneetan, ezegonkortasuna dela medio, politikoki prozesu demokratikoen eta askatasun printzipioen atzerapen edo ukapena eragin dezake.\nAzken batez, neoliberalismoa, liberalismo tradizionalak ez bezala, etikaren eraginkortasun esparrutik kanpo geldituko litzatekeen paradigma berria izango litzateke. Zentzu honetan, Joseph Stiglitz nobel saridunak, neoliberalismoa \u201cmerkatuaren fundamentalismo\u201d moduan ere definitu izan du, \"laissez faire\" paradigmaren aldeko diren politka ekonomikoak egia absolututzat hartzen dituzten hoien kontra. Merkatuaren fundamentalismoaren ustetan, merkatu askeak lirateke askatasun indibidualaren, hazkunde ekonomikoaren, gizartearen orekaren eta bestelakoen berme bakarra.\nKritika politikoa..\nEz dira gutxi demokrazia liberala egungo adostasun nagusienetarikoa delakoan dauden interpretazioak. Horrela adierazi zuen Francis Fukuyama bere \"Historiaren Amaiera\" liburuan, SESBen gainbeherarekin batera, neoliberalismoaren paradigma ordezkaritzazko demokrazia liberalaren proiektu politikoaren baitan garatuko zela aurreikusi zuenean, eredu hegemoniko gisa.\nHala ere, Fukuyamak Historia, ideologien arteko borroka gisa, bukatu eta demokrazia liberal berri horren proiektu politikoak gaitzespen hainbat jaso ditu. Zentzu honetan, neoliberalismo globalizatuaren ardatzei jarraiki jorratutako proiektu politiko honek gabezia edo muga estruktural nabariak dituela azpimarratu izan da. Demokrazia homologagarri guztiek gutxienezko minimo batzuk bete izan arren -pluralismo politiko edo multipartidista, sufragio unibertsala, askatasun indibidualak, eta abar-, demokrazia hauetan botere-harremanen eraginkortasuna, interes talde dominanteen naturalizazioa eta talde baztertuen diskriminazioari -politiko, sozial, ekonomikoa- ez zaio inolaz ere heltzen.\nHorrela, neoliberalismoaren paradigmak politikoki jaso duen proiekzioak honelako gabeziak biltzen ditu, besteak beste:\nIntentsitate baxuko demokrazia bermatzen duen neoliberalismoaren proiektuak, bestelako kritikak ere jaso ditu filosofia politikoaren ikuspegitik: apatia edo gogogabetasun politikoa eta konformismo soziala eragin, historiaren eta gizartearen asmo neokontserbadorea hartu, berdintasuna zein justizia eta ongizate sozialari uko egin eta indibidualismo erradikala besarkatzen duela, gizarte-darwinismo moduko baten mesedetan.\nKritika ekologista.\nEkologismoaren mundutik ikuspegi neoliberala kritikatu egin da, ekonomialari neoliberalak sasizientzialari deitzeraino eta beren sinesmena siniskeria hilgarria deitzeraino."}
{"id": "273713", "revid": "336", "url": "https://eu.wikipedia.org/wiki?curid=273713", "title": "Lasse Vir\u00e9n", "text": "Lasse Artturi Vir\u00e9n (Myrskyl\u00e4, Finlandia, -) finlandiar atleta ohia da.\nBiografia.\nPaavo Nurmi bide luzeko lasterkariak 1920 ondoko urteetan hasitako tradizioaren azkeneko oinordekoa da. 10.000 eta 5.000 metroetako txapelduna izan zen 1972ko Municheko Olinpiar Jokoetan eta 1976ko Montrealgo Jokoetan. Bi lasterketa horiek olinpiar joko banatan irabazi dituen atleta bakarra da oraingoz.\n1969ko Finlandiako Gazte Txapelketan nabarmendu zen lehen aldiz, 5.000 metroko lasterketa aise irabazi eta errekorra hautsi ondoren: 14 minutu, 17 segundo. Municheko 1972ko Olinpiar Jokoetan ere, 10.000 metroko lasterketa irabazteaz gainera, munduko errekor berria ezarri zuen: 27 minutu, 38 segundo. Handik egun gutxira, 5.000 metroko lasterketan, olinpiar errekorra hautsi zuen: 13 minutu, 26 segundo.\n1976ko Olinpiar Jokoetan, Montrealen, aise irabazi zituen bi lasterketok. Bi garaipenak aski iruditu ez nonbait, eta Z\u00e1topeken 1952ko balentria errepikatu nahi izan zuen maratoia ere korrituz. Proba horretan parte hartzen zuen lehen aldia zen, eta boskarren geratu zen. 1980ko Olinpiar Jokoetan, berriro lehiatu zen, baina ez zuen dominarik lortu, eta erretiratu egin zen joko horien ondotik.\nGaur egun, ezaguna da Finlandian; izan ere, Finlandiako Parlamentuan jardun zuen koalizio-alderdiko kide gisa 1999tik 2007ra eta 2010ean eta 2011n."}
{"id": "273714", "revid": "6327", "url": "https://eu.wikipedia.org/wiki?curid=273714", "title": "Lassen Viren", "text": ""}
{"id": "273716", "revid": "336", "url": "https://eu.wikipedia.org/wiki?curid=273716", "title": "Piotr Wrangel", "text": "Piotr Nikolaievitx Wrangel (; Novo-Aleksandrovsk, Errusiar Inperioa, egun Zarasai, Lituania, 1878ko abuztuaren 27agreg./abuztuaren 15ajul. - Brusela, 1928ko apirilaren 25a) errusiar jenerala izan zen.\nBizitza.\nErrusiarren eta japoniarren arteko gerran parte hartu ondoren, Lehen Mundu Gerran borrokatu zen.\n1917. urteko iraultza piztu zenean, [[Krimeako penintsula|Krimeara]a erretiratu zen eta [[Sobietar Errepublika Sozialisten Batasuna|sobietarren]] aurka jardun zuen [[Anton Denikin]]en gudarostearekin batean. [[Polonia]]rren eta sobietarren arteko gerra garaian, berriro antolatu zuen Krimean gudarostea ([[1920]]), [[Dnieper|Dnieper ibaiaren]] inguruak eraso zituen eta Ekaterinoslav (egungo [[Dnipro]]) eta [[Mariupol]] konkistatu zituen.\nPoloniako gerra amaitu zenean, ordea, sobietarrek gogor ekin zioten Wrangeli eta honek Krimearantz egin zuen atzera. Gudaroste sobietarrak [[Perekopeko istmoa]] bereganatu zuenean, 120 gerra-ontzi bildu zituen eta aliatuen laguntzaz [[Konstantinopla]]rantz abiatu zen 135.000 pertsonarekin batean, 70.000 soldadu barne. [[1921]]. urtean, [[Frantzia]]k eta [[Ingalaterra]]k uko egin zioten Wrangeli laguntza emateari, baina [[1925]] arte ez zuen borroka eten. Urte horretan bere gudarosteko estatu nagusia desegin zuen, [[Jugoslaviako Erresuma|Jugoslaviatik]] irten zen eta [[Belgika]]ra erretiratu zen.\nErreferentziak.\n[[Kategoria:Errusiar Inperioko Armadako jeneralak]]\n[[Kategoria:Errusiako monarkikoak]]\n[[Kategoria:Errusiako noblezia]]\n[[Kategoria:Lehen Mundu Gerrako militarrak]]\n[[Kategoria:Errusiako Gerra Zibileko militarrak]]\n[[Kategoria:Baltikoko alemaniarrak]]\n[[Kategoria:Errusiako ekialdeko ortodoxoak]]\n[[Kategoria:Errusiako militarrak]]\n[[Kategoria:Errusiako Iraultzako biografiak]]\n[[Kategoria:Errusiako antikomunistak]]\n[[Kategoria:Lituaniako ekialdeko ortodoxoak]]\n[[Kategoria:San Jurgiren Gurutzea jaso dutenak]]"}
{"id": "273717", "revid": "512", "url": "https://eu.wikipedia.org/wiki?curid=273717", "title": "Gianni Amelio", "text": "Gianni Amelio (San Pietro Magisano, Catanzaro, 1945eko urtarrilaren 20a) italiar zinemagilea da.\nBiografia.\n1970ean zuzendu zuen lehen filma, \"La fine del gioco\" (\"Jokoaren bukaera\"), RAIrentzat, eta 1973koa du lehen film luzea, \"La citt\u00e0 del sole\" (\"Eguzkiaren hiria\"). 1980ko hamarkadan finkatu zituen estiloa eta filmen gai nagusiak: ideien eta bizitzeko estiloen aurrean gizonak duen jarrera, gurasoen eta seme-alaben arteko harremanak, degradazioa, frustrazioa eta itxaropena. 90eko hamarkadan, oso ezaguna egin zen, haren filmek sari asko jaso baitzituzten. \"Porte aperte\" (1990, \"Ateak zabalik\") filma heriotza-zigorrari buruzko Leonardo Sciasciaren izen bereko liburuaren egokitzapena da, eta Felix saria (Europako Oscarra) jaso zuen, besteak beste. \"Il ladro di bambini\" (1992, \"Lapurtutako haurrak\") filmak ere beste Felix bat irabazi zuen. \"Lamerica\" (1994) obran, 90eko hamarkadaren erdialdera Albaniak bizi zuen gatazka sozial eta ekonomiko larriaren istorioa kontatu zuen, eta zenbat sari jaso zituen Cannesen. 1998an, Veneziako Mostrako Urrezko Lehoia jaso zuen \"Cos\u00ec ridevano\" filmagatik. 2006an, \"La stella che non c'\u00e8\" filma plazaratu zuen, eta, 2009az geroztik, Turingo Zinemaldiko zuzendaria da."}
{"id": "273718", "revid": "98220", "url": "https://eu.wikipedia.org/wiki?curid=273718", "title": "Jos\u00e9 Manuel Romay Beccar\u00eda", "text": "Jos\u00e9 Manuel Romay Beccaria (Betanzos, Coru\u00f1a, Galizia, 1934ko urtarrilaren 18a) galiziar abokatu eta politikaria da.\nBiografia.\nSantiagoko Unibertsitatean eskuratu zuen Zuzenbideko lizentzia, sari bereziarekin, eta, ondoren, Kiel eta Heildelbergeko unibertsitateetan sakondu zituen ikasketak. 1963tik 1966ra, Osasun Ministerioko idazkari nagusia izan zen, eta, 1974an, Gobernu Lehendakaritzaren idazkariorde izendatu zuten.\n1982an, Galiziako lehenengo autonomia-gobernuko lehendakariorde egin zuten. Urte hartako hauteskunde orokorretan, Alianza Popular (AP) alderdiko diputatu hautatu zuten, eta kargu horretan berretsi zuten 1986an eta 1989an. 1989an, bestalde, bere alderdiko lehendakari probintzial (1994an berretsi zuten) eta zuzendaritza-batzorde nazionaleko kide hautatu zuten. Coru\u00f1ako zinegotzi, Probintzia Diputazioko lehendakari eta APko lehendakariorde nazional izatera iritsi zen 1987an. 1990ean, Galiziako Xuntako \"conselleiro\" edo sailburu izendatu zuten, eta 1993an kargu horretarako hautatu zuten berriro. 1996ko hauteskunde orokorretan, Aznarren gobernuko Osasun eta Kontsumoko ministro izendatu zuten, eta 2000ko hauteskundeetan utzi zuen kargua. 2003an, Estatu Kontseiluko presidente izendatu zuten, eta kargu horretan aritu zen 2004an PSOEk hauteskundeak irabazi zituen arte. 2010eko apirilean, Alderdi Popularreko diruzain eta gerente hautatu zuten."}
{"id": "273719", "revid": "336", "url": "https://eu.wikipedia.org/wiki?curid=273719", "title": "John Jamieson Carswell Smart", "text": "John Jamieson Carswell Smart (Cambridge, Ingalaterra, 1920ko irailaren 16a - Melbourne, Australia, 2012ko urriaren 6a) ingeles filosofoa izan zen.\nAustraliako Monash Unibertsitateko irakasle emeritua izan zen, eta metafisika, zientziaren filosofia, erlijioaren filosofia eta politika-filosofia arloetan aritu zen. Espekulazioaren filosofia ororen kontra agertu zen, eta kritikak egin zizkion existentzialismoari, bere ustez existentzialismoa hitz hutsean oinarritua eta patetikoa zelako. Era berean, ikuspegi fenomeniko edo instrumentalista oro baztertu zituen, eta horien aurrean errealismo zientifikoa aldeztu zuen, esanez gauzaki fisiko guztiak errealak direla eta prozesu fisiko guztiak arau deterministek arautuak direla. Smartek ez zuen onartzen gorputza-adimena dualismoa, eta, oro har, utilitarismoaren alde agertu izan zen.\nIdazlanen artean, aipagarriak ditu \"An Outline of a System of Utilitarian Ethics\" (1961,\" Etika utilitarioaren sistema baten oinarriak\"), \"Philosophy and Scientific Realism\" (1963, \"Filosofia eta errealismo zientifikoa\"), \"Between Science and Philosophy: An Introduction to the Philosophy of Science\" (1968,\" Zientziaren eta filosofiaren artean: zientziaren filosofiari sarrera\") eta \"Utilitarianism: For and Against\" (1973,\" Utilitarismoa: zer alde eta zer kontra\")."}
{"id": "273720", "revid": "56334", "url": "https://eu.wikipedia.org/wiki?curid=273720", "title": "Eleuterios Venizelos", "text": "Eleuterios Venizelos (Murnies, Kreta, Otomandar Inperioa \u2014gaur egun Grezia\u2014, 1864ko abuztuaren 23agreg./abuztuaren 11jul. - Paris, Frantzia, 1936ko martxoaren 18a) greziar politikaria izan zen.\n1896. urtean diputatu hautatu zuten eta urtebete geroago Kretaren autonomia lortu zuen. 1898an Justiziako ministro egin zuten. 1904an, Jurgi printze eta komisario gorenaren etsaia baitzen, mendira jo eta behin-behineko gobernua osatu zuen, Greziarekin bat egitea aldarrikatzen zuena. 1910ean Greziako lehen ministro hautatu zuten. Serbia, Montenegro eta Bulgariarekin batean Turkiaren aurkako gerran jardun zuen. 1913. urteko Londresko eta Bucaresteko hitzarmenek bide eman zioten Greziako lurraldeak zabaltzeko.\nLehen Mundu Gerran aliatuak Tesalonikan lehorreratu zirenean Venizelosek mugaz haraindiko gobernua osatu zuen, eta aliatuekin batean borrokatu zen. Neuilly eta S\u00e8vresko hitzarmenen ondorioz eremu gehiago jarri ziren Greziaren administraziopean. 1924an lehen ministro hautatu zuten, eta denbora laburraren buruan Errepublika aldarrikatu zuen; baina, Greziako ekonomia eta politika berpizteko eta sendotzeko gauza izan ez zenez, dimisioa eman zuen. 1935. urtean matxinada bat bultzatu zuen Kretan.\nEgun, Atenasko nazioarteko aireportuak bere izena darama."}
{"id": "273721", "revid": "512", "url": "https://eu.wikipedia.org/wiki?curid=273721", "title": "Gabriel Falopio", "text": "Gabriel Falopio (Modena, 1523 - Padua, ) italiar anatomia-ikertzaile eta irakaslea izan zen, belarriaren eta ugalketa-organoen ezagueran aurrerapen handiak egin zituena. Haren abizenetik eratorriak dira umetokiko Falopioren tronpen eta belarriko Falopioren akueduktuaren izenak, besteak beste.\nBiografia.\nModenako katedralean kalonje zela, Ferrarako Unibertsitatean anatomia-ikasketak egin zituen, eta hango irakasle izan zen gero. Ondoren Pisako (1548) eta Paduako (1551etik aurrera) unibertsitateetan ere jardun zuen irakasle. Anatomiaren urrezko aroan aritu zen arlo horren irakaskuntzan: disziplina autonomo bilakatu zen orduan anatomia, ikerketa-esparru propioa hartuta eta teknika aurreratuekin egindako disekzioei esker. Paduako unibertsitatean, esaterako, Gabriele Falopiok urtean 7 gorputik gora disekatu ahal izan zituen, garai hartarako bitxia zena.\nUmetoki eta obulutegiak elkarrekin lotzen dituzten hodiak (Falopioren tronpak), aurpegiko eta buruko nerbio nagusiak, barruko belarriko zirkulu erdiko hodiak (barakuilua) aurkitu eta deskribatu zituen. Andres Vesaliorekin batera berebiziko eragina izan zuen medikuntzak Pizkundean izan zuen aurrerapenean. Paduako lorategi botanikoko superintendente ere izan zen. Haren omenez landare genero bat \"Fallopia\" izendatu zuten.\n40 urte bete baino lehen zendu zen Paduan, eta San Antonio basilikan hobiratu zuten.\nAurkikuntzak.\nGiza enbrioiaren anatomia argitu zuen lehen zientzilaria izan zen Gabriel Falopio. Dena den, haren lan nagusiak giza garunaren nerbio sistemari buruzkoak eta emakumeen genitalei buruzkoak izan ziren.\nNerbio sistema.\nAndres Vesalioren lanak zuzendu eta hobetu zituen Falopiok begiaren anatomiaren alorrean, kristalinoaren eta gorputz ziliarraren kokapenak zehaztuta.\nBelarriko tinpanoa eta haren inguruan duen hezurduraren arteko loturak zehazki deskribatu zituen, baita erdi belarriaren eta barne belarriaren egiturak ere. Entzumen-nerbioaren ibilbidea deskribatu zuen, baita aurpegi-nerbioarena, nerbio-glosofaringeoarena eta nerbio trigeminoarena ere. Aldiz, nerbio bagoa eta sinpatikoa lotuta nahastu egin zen.\nGenitalak.\nKlitoriaren eta zakilaren arteko egiturazko analogiari erreparatu zion Gabriel Falopiok, eta erakutsi zuen koitoan zehar zakila ez dela umetoki barrura sartzen. Izan ere, umetokiaren lepoa eta baginako tolesdurak nahastu egiten zituzten lehenago. Hala, \"bagina\" hitza asmatu egin zuen.\nHaren izena umetoki-tronpak edo Falopioren tronpak aurkitzeagatik da ezaguna, baina lehenagoko autore batzuek jada ezagutzen zituzten hodi horiek, esaterako, Antzinako Greziako Rufus Efesokoak.\nHaren heriotzaren ondoren publikaturiko \"De morbo gallico\" (1564) lanean sifilis-az babesteko preserbatibo moduko bat erabiltzea proposatu zuen, 1.100 gizonezkorekin haren eraginkortasuna probatu ondoren. Honela deskribatzen zuen: \u00ab \"Demum cum coiverit ponat supra glandem et recurrat praeputium\" \u00bb, koitoa izan ondoren erabili beharrekoa zela nabarmenduta.\nLanak.\nHauek izan ziren Gabriel Falopiok argitaraturiko lan garrantzitsuenetako batzuk:"}
{"id": "273722", "revid": "336", "url": "https://eu.wikipedia.org/wiki?curid=273722", "title": "Giovanni Pico della Mirandola", "text": "Giovanni Pico della Mirandola ( ahoskatua; Mirandolako gaztelua, Ferrarako Dukerria, 1463ko otsailaren 24a - Florentzia, 1494ko azaroaren 17a) italiar filosofoa eta pentsalaria izan zen.\nBizitza.\nZuzenbide kanonikoko ikasketak egin zituen Bolonian eta filosofiakoak Paduan. Florentzian jarri zen bizitzen, eta han Marsilio Ficino Errenazimentuko filosofo platoniko handia ezagutu zuen; arabiera, hebreera eta aramera ikasi zituen.\nPlatonen filosofiaren jarraitzaile zen, eta bi obra garrantzitsu eman zituen argitara: \"Conlusiones philosophicae, cabalisticae et theologicae\" (\u00abOndorio filosofikoak, kabalistikoak eta teologikoak\u00bb) eta \"De hominis dignitate oratio\" (\u00abGizonaren duintasunari buruzko hitzaldia\u00bb), 1486. urtean biak. Pentsalari greko, hebrear, arabiar eta latinoetan oinarriturik idatzi zituen 900 tesiak eztabaidatzeko Europa guztiko pentsalariak bildu nahi izan zituen, baina ezinezkoa gertatu zitzaion Aita Santuak izendatutako batzorde batek heretikotzat jo baitzituen tesietariko batzuk. Frantzian izan ondoren, espetxean izan zen aldi labur batez, Florentziara itzuli zen eta 1492. urtean Alexandro VI.a aita santuak heresia haren salaketaz aske utzi zuen."}
{"id": "273724", "revid": "336", "url": "https://eu.wikipedia.org/wiki?curid=273724", "title": "Vladimir Salnikov", "text": "Vladimir Valerievitx Salnikov (; San Petersburgo, Sobietar Batasuna, 1960ko maiatzaren 21a) errusiar igerilaria da.\nBiografia.\nIgeri egiteaz gainera, anatomia, fisiologia eta heziketa fisikoa ikasi zituen. Igor Koshin izan zuen lehenengo entrenatzailea. Hark, hasieran, arazoak besterik ez omen zizkion ikusten Salnikovi; denborarekin, ordea, lan gogorra egin, eta, 1974an, Sobietar Batasuneko markarik onenak lortu zituen Salnikov gazteak 400 eta 1.500 metrotan.\nMontrealgo Olinpiar Jokoetara joan zen 1976an, eta bosgarren izan zen 1.500 metrotan. Europako errekorrak lortu zituen 800 eta 1.500 metrotan, eta distantzia horretako txapeldun izan zen 1979an. 1980an, Estatu Batuek Moskuko Jokoei egin zieten boikota kolpe latza izan zen, baina, hala ere, urrezko bi domina eta brontzezko bat eta munduko errekorrak lortu zituen. 1986. eta 1987. urteak beheraldi-urteak izan ziren. Nolanahi ere, Seuleko Jokoetan (1988an), urrezko domina bat eta errekor berri bat lortu zituen. Handik urtebetera, igeri egiteari utzi, eta Sobietar Batasuneko taldeko entrenatzaile izan zen. 1990ean utzi zuen kargu hori."}
{"id": "273725", "revid": "46380", "url": "https://eu.wikipedia.org/wiki?curid=273725", "title": "Jos\u00e9-Miguel Ull\u00e1n", "text": "Jos\u00e9-Miguel Ull\u00e1n (Villarino de los Aires, Salamanca, - Madril, ) espainiar poeta eta prosalaria izan zen. Parisen bizi izan zen urteetan, \"France Culture\" irratiko gaztelaniazko programetan lan egin zuen. Espainiara itzuli zenean, soldadutza egitera behartu zuten, eta esperientzia atsekabegarri horren berri eman zuen \"Soldadesca\" (1977) liburuan. Kritikak poesia sozialaren barruan sailkatzen ditu Ull\u00e1nen lehen liburuak: \"El jornal\" (1965), \"Amor peninsular\" (1965) eta \"Un humano poder\" (1966). Gizarte-kritikarako sena galdu gabe, abangoardiazko forma poetikoetara jo zuen gero: \"Maniluvios\" (1972), \"Frases\" (1976) eta, batez ere, \"De un caminante enfermo que se enamor\u00f3 donde fue hospedado\" (1976). Azken liburu horrek, zeina poesia bisualtzat eta testu collagetzat har baitaiteke, Kritika Berriaren Saria jaso zuen. Poema-liburu aipagarri batzuk hauek dira: \"Manchas nombradas\" (1984), \"Visto y no visto\" (1992) eta \"Raz\u00f3n de nadie\" (1995). Zenbait egunkari eta aldizkaritan idatzi zuen, eta literatura-genero eta arte-arlo bat baino gehiago nahasi zituen, poesia eta pintura, esaterako."}
{"id": "273726", "revid": "28807", "url": "https://eu.wikipedia.org/wiki?curid=273726", "title": "Kalmykia", "text": ""}
{"id": "273727", "revid": "28807", "url": "https://eu.wikipedia.org/wiki?curid=273727", "title": "Kalmikia", "text": ""}
{"id": "273728", "revid": "1545", "url": "https://eu.wikipedia.org/wiki?curid=273728", "title": "Ludwig Landgrebe", "text": "Ludwig Landgrebe (Viena, Austria, 1902ko martxoaren 9a - Kolonia, Alemania, 1991ko abuztuaren 14a) filosofoa izan zen.\nBizitza.\nE. Husserlen laguntzaile izan zen 1923-1930 bitartean, eta \"Esperientzia eta adimena\" (1939) liburuan maisuaren eskuizkribuak bildu eta argitaratzeaz arduratu zen. Praga, Kiel, Hanburgo eta Koloniako unibertsitateetako irakasle izan zelarik, hasieran, Husserlen azken garaietako pentsamoldeari zintzo jarraituz, bizitzaren filosofiari eta existentzialismoari aurre egin zien (\"Espirituaren zientziei buruzko Diltheyren teoria\", 1928), baina gero Husserl eta Heideggerren elkarrekiko osaeraren beharra onartu zuen (\"Zer esan nahi du gaur guretzat filosofiak?\", 1948; \"Fenomenologia eta metafisika\", 1948). Ikuspegi berri horretatik aurre egiten die gizonak munduarekin eta historiarekin dituen erlazioen arazoei, eta ondorio espiritualista batera iritsi zen, gizona baino areago, pentsamendu metafisikoaren kategorietan sailka ezin daitekeen absolutu transzendentea dagoela aitortuz.\nLandgreberen beste lan batzuk dira: \"Orainaren filosofia\" (1952), \"Fenomenologiaren bidea. Hasierako esperientziaren arazoa\" (1963) eta \"Fenomenologia eta historia\" (1968)."}
{"id": "273730", "revid": "512", "url": "https://eu.wikipedia.org/wiki?curid=273730", "title": "William John Macquorn Rankine", "text": "William John Macquorn Rankine (Edinburgh, Eskozia, 1820ko uztailaren 5a - Glasgow, Eskozia, 1872ko abenduaren 24a) fisikaria eta ingeniaria izan zen. Glasgowko unibertsitatean ingeniaritza zibileko eta mekanikako irakaslea izan zen 1855. urteaz gero. Carnot, Clausius eta Joulerekin batera termodinamikaren aitzindaritzat hartua da. Oso ezaguna da lurrun-makinari buruz egin zituen ikerketengatik. Materia- eta indar-kontzeptuetan oinarritzen zen unibertsoaren mekanika-ikuspegia alde batera utzi eta unibertsoko gertaera guztiak energiaren eraldaketaren bidez azaltzen zituen teoria berri baten alde agertu zen. Bera izan zen Eskoziako ingeniarien institutuaren lehen lehendakaria."}
{"id": "273731", "revid": "56334", "url": "https://eu.wikipedia.org/wiki?curid=273731", "title": "Roger Wolcott Sperry", "text": "Roger Wolcott Sperry (Hartford, Connecticut, AEB, 1913ko abuztuaren 20a - Pasadena, Kalifornia, 1994ko apirilaren 17a) estatubatuar neurobiologoa izan zen.\nBiografia.\nPsikologia-ikasketak egin zituen, Oberlin Collegen, eta zoologiakoak, Chicagoko Unibertsitatean. 1941-1946 bitartean Yerkesko Primateen Biologia Laborategian lan egin zuen, eta Chicagoko Unibertsitatean gero, 1952. urtea arte. Kaliforniako Teknologia Institutuan, psikobiologia eskolak eman zituen, 1954tik 1984ra.\nGarrantzi handiko azterketak egin zituen neurobiologiaren alorrean; besteak beste, anfibioetan ikus-kirioa zauri larri baten ondoren nola oneratzen den aztertu zuen, besteak beste. Halaber, goi-mailako animalien burmuinei buruzko lan asko egin zituen. Burmuin-hemisferioen portaera funtzionala aztertu zuen batez ere; eskuineko hemisferioa hizkuntza ez bestelako prozesuetan espezializatu dela ohartu zen, eta ezkerrekoak, berriz, hizkuntza-kodeen prozesatzea arautzen duela. Bere saiakuntzen bidez burmuinak informazio-mota bakoitzerako bide independenteak dituela frogatu zuen.\n1981ean Fisiologia eta Medikuntzako Nobel saria jaso zuen, David H. Hubel eta Torsten Wieselekin batera."}
{"id": "273732", "revid": "28807", "url": "https://eu.wikipedia.org/wiki?curid=273732", "title": "Roger Sperry", "text": ""}
{"id": "273733", "revid": "512", "url": "https://eu.wikipedia.org/wiki?curid=273733", "title": "Jean Le\u00f3n Bastres", "text": "Jean Le\u00f3n Bastres (erlijio-izena: Aita Agustin Bastres; Senpere, 1832ko martxoaren 18a - Idiazabal, 1904ko martxoaren 7a) Belokeko monasterio beneditarren sortzailea izan zen.\n1856. urtean apaiz egin zen. 1874. urtean Jean Le\u00f3nek beste fraide batzuekin batera, Bastidako baserri bat hartu zuen, geroago Belokeko monasterio beneditarra izango zena. 1888. urtean Belokeko monasterioa abade-etxe bihurtutakoan, Bastres abade izendatu zuten. Ahurtin Santa Eskolastikako beneditarren fundazioa sortu zuen (1883); Pauen San Leon zaharren egoitza (1895); 1899ean \u00abMission Palestinienne\u00bb delakoan Lurralde Santura jo zuen, eta urte berean Argentinako \u00abNi\u00f1o Dios\u00bb erakundearen ardura hartu zuen. Belokera itzuli zenean oso egoera txarrean aurkitu zuen monasterioa, Barne-arazoetako ministerioak beneditarren kongregazioa 15 egunetan deuseztatzeko agindua emana baitzuen. Mehatxuak lur jota utzi zuen Bastres. Monasterioko fundatzaileek Amerikara jo bazuten ere, Bastres ez zen Euskal Herritik atera. 1904. urtean hil eta bere gorpua Lazkaora eraman zuten. Hogei urte geroago fraideak Belokeko monasteriora itzuli ziren, Bastresen gorpua beraiekin eramanez."}
{"id": "273734", "revid": "28807", "url": "https://eu.wikipedia.org/wiki?curid=273734", "title": "Aita Agustin Bastres", "text": ""}
{"id": "273735", "revid": "512", "url": "https://eu.wikipedia.org/wiki?curid=273735", "title": "John Charles Fields", "text": "John Charles Fields (Hamilton, Ontario, Kanada, 1863ko maiatzaren 14a - Toronto, Ontario, Kanada, 1932ko abuztuaren 9a) kanadar matematikaria izan zen.\nBiografia.\nTorontoko Unibertsitatean jaso zuen matematikako titulua 1884. urtean. Johns Hopkins Unibertsitatean ere ikasi zuen, eta 1889an matematikako irakasle izendatu zuten Allegheny Collegen.\n1892tik aurrera Fieldsek Europan jardun zuen, Fuchs, Frobenius, Hensel, Schwarz eta Planckekin batera; oso urte garrantzitsuak izan ziren haren ikerlanaren garapenerako.\n1902an Torontoko Unibertsitatean hasi zen irakasle-lanetan, eta hantxe egon zen hil arte. Urte horietan funtzio aljebraikoak ikertu zituen gehienbat.\nOhore asko jaso zituen bizitzan zehar. 1907an Kanadako Errege Elkarteko kide, eta 1913an Londresko Errege Elkarteko kide aukeratu zuten. 1924an Matematikarien Nazioarteko Kongresua ospatu zen Toronton, eta Fields izan zen mahaiburu. Hala ere, Fields ezagunagoa da matematikarientzako domina bat (\"Fields domina\") sortu izanagatik. 1932ko Zuricheko Nazioarteko Kongresuan onartu zen ideia, eta lehenengo dominak 1936eko Osloko Kongresuan eman zizkieten Lars Ahlfors eta Jesse Douglas matematikariei."}
{"id": "273736", "revid": "65203", "url": "https://eu.wikipedia.org/wiki?curid=273736", "title": "\u00c9douard Herriot", "text": "\u00c9douard Marie Herriot ( ahoskatua; Troyes, 1872ko uztailaren 5a - Saint-Genis-Laval, Rh\u00f4ne, 1957ko martxoaren 26a) frantses politikaria izan zen. Literatura irakaslea Lyongo institutuan (1896), eta hiri hartako alkate izan zen (1905). Dreyfus aferaren garaian \"Parti Radical\"eko kide egin zen. 1919-1957 bitartean alderdi horretako buru izan zen. Senataria (1912-1919), diputatua (1919-1940), Lan Arazoetako ministroa (1916-1917). Ezkerreko alderdien \"Cartel\"aren eragileetariko bat izan zen 1924ko hauteskundeetan. Ezkerrekoak garaile izan zirelarik, gobernuburu izendatu zuten, eta aldi berean Kanpo arazoetarako ministro (1924-1925). Gero Irakaskuntzako ministro izan zen (1926-1928), eta Kontseiluko lehendakari (1932) eta Estatuko ministroa (1934-1936). Herri Fronteak gobernua iritsi zuelarik, Diputatu Ganberako lehendakari izendatu zuten (1936-1940). P\u00e9tainen alde agertu zen hasieran, baina gero harengandik aldendu zen. Alemaniara erbesteratu zuten (1944-1945). Batzar Nazionaleko lehendakari ere izan zen (1947-1954). Kritika obra batzuk idatzi zituen: \"Madame R\u00e9camier et ses amis\" (1904); \"La Vie de Beethoven\" (1929); \"Lyon n\u00b4est plus\" (1939-1940)."}
{"id": "273738", "revid": "46380", "url": "https://eu.wikipedia.org/wiki?curid=273738", "title": "Christian Lacroix", "text": "Christian Lacroix (Caen, Frantzia, 1951ko maiatzaren 16a) jostuna da.\nBizitza.\nArtearen Historian lizentziatu ondoren, goi-mailako jostun lanetan hasi zen, Jean Patou enpresarako diseinuak eginez. 1986an, Frantziako moda-kritikariek denboraldiko jantzi-bilduma bikainenari eskaini ohi dioten Urrezko Titarea saria bereganatu zuen lehen aldiz, eta hurrengo urtean goi-mailako joskintza-enpresa bat sortu zuen Jean-Jacques Picartekin elkarturik.\n1988an, bigarren Urrezko Titarea lortu eta hurrengo bi urteetan bigarren sailkatu zen, Guy Larocheren atzetik 1989an, eta Paco Rabanneren ondoren 1990ean. Frantziako jostunik berritzaileenetako bat izanik, \"jostun barroko\" gisa gailendu da. Lacroixek bikain asmatu du klasikoa barrokoarekin, puntua urre-koloreekin edota larruak brodatuekin uztartzen, benetako \"collage\"ak eratuz.\n1989an osagarri-sail bat kaleratu zuen, eta hurrengo urtean \"C'est la vie\" izeneko perfumea. 1991n \"pr\u00eat-\u00e0-porter\" saila aurkeztu zuen, eta, ondoren, 1994an, \"Bazar\" izeneko zabalkunde saila. Antzerki eta operetako diseinuak ere egin ditu Lacroixek, besteak beste 1989an Nimesen antzeztu zen \"Carmen \"obrarako."}
{"id": "273739", "revid": "336", "url": "https://eu.wikipedia.org/wiki?curid=273739", "title": "Emmanuel Levinas", "text": "Emmanuel Levinas (Kaunas, Lituania, 1906ko urtarrilaren 12a - Paris, Frantzia, 1995eko abenduaren 25a) lituaniar jatorriko frantses filosofoa izan zen.\nBiografia.\nEstrasburgon egin zituen filosofia-ikasketak, eta Friburgon Heidegger eta Husserlen eskoletara joan zen. Harrezkero, fenomenologia onartu eta filosofia hori Frantzian zabaltzen lagundu zuen. Israeldarren Ekialdeko Eskola Normalaren zuzendari izan zen, eta filosofia-irakasle ere bai Poitiers, Paris-Nanterre eta Sorbonako unibertsitateetan.\nLevinasen pentsamendua zentzu erlijioso eta metafisikoez beterik dago. Aniztasunaren eta desberdintasunaren defendatzailea izanik, eztabaida etengabeak izan zituen hegeliar kutsuko totalitarismoekin. Haren lan nagusiak dira: \"De l\u00b4existence \u00e0 l\u00b4existant\" (1947, \"Izatetik izatedunarengana\"); \"Le Temps et l\u00b4Autre\" (1948, \"Denbora eta Bestea\"); \"Totalit\u00e9 et Infini\" (1961, \"Osotasuna eta mugagabetasuna\"); \"Difficile Libert\u00e9. Essais sur le juda\u00efsme\" (1963, \"Askatasun korapilatsua. Judaismoari buruzko saiakerak\"); \"Humanisme de l\u00b4autre homme\" (1972, \"Beste gizonaren humanismoa\"); \"Maurice Blanchoti buruz\" (1975); \"Etika eta mugagabetasuna\" (1982) eta \"Hors sujet\" (1987)."}
{"id": "273740", "revid": "96586", "url": "https://eu.wikipedia.org/wiki?curid=273740", "title": "Dalton Trumbo", "text": "Dalton Trumbo (Montrose, Colorado, Ameriketako Estatu Batuak, 1905eko abenduaren 9a - Los Angeles, Ameriketako Estatu Batuak, 1976ko irailaren 10a) ingelesezko idazlea, gidoigilea eta zinemagilea izan zen. 1935etik 1947ra arrakasta handiko film-gidoiak idatzi zituen: \"Kitty Foyle\" (1940), \"A Guy Named Joe\" (1943, \"Joe izeneko mutil bat\"), \"Thirty Seconds Over Tokyo\" (1944, \"Hogeita hamar segundo Tokio gainean\").\n1947an Joseph McCarthy senatariak eragindako \"sorgin-ehiza\" zela eta hamar hilabete eman zituen kartzelan, eta hamar urtean ezin izan zuen filmik sinatu eta ezizenak erabili behar izan zituen lan egin ahal izateko; aipagarria da 1956an ezizen horietako batekin, \"Robert Rich\", Oscar saria jaso izana \"The Brave One\" filmaren gidoiagatik. 1960etik aurrera eta Kirk Douglasi eta Otto Premingerri esker gidoiak bere izenarekin izenpetu ahal izan zituen berriro ere.\n1970ean bere film bakarra zuzendu zuen, bere eleberri batean oinarritua, \"Johnny Got His Gun\" (\"Johnnyk bere fusila hartu zuen\"), gerraren aurkako film gogorra, arrakasta handia izan zuena. Beste film batzuk: \"Spartacus\" (1960), \"Exodus\" (1960), \"The Last Sunset\" (1961, \"Azken arratsa\"), \"The Sand-piper\" (1965) eta \"Papillon\" (1973)."}
{"id": "273742", "revid": "56334", "url": "https://eu.wikipedia.org/wiki?curid=273742", "title": "Aster Aweke", "text": "Aster Aweke (; Gondar, Etiopia, 1959) etiopiar abeslaria da. Afrikako ahots onenetakoa da, eta Mendebaldeko jazzaren eraginak ditu. Aretha Franklinekin alderatu izan da, eta \"Sarah Vaughan afrikarra\" dela esan izan da.\nBiografia.\nHaren aita Haile Selassieren erregimeneko funtzionario zelako, Roha Band delako orkestran, garai hartan Etiopian zegoen orkestrarik onenean, sartu zen bakarlari gisa 1978an. Hala ere, diktadura jasangaitza zen, eta Estatu Batuetara alde egin zuen familia osoarekin 1979an.\nHamar urtez, klubetan eta jatetxeetan lan egin zuen, jazzetik eta rhythm and bluesetik hurbil zegoen errepertorio bat kantatuz. Geroago, baina, sustrai etiopiarretara itzultzea erabaki zuen, eta sustrai horiek Estatu Batuetan ikasitakoarekin nahasi zituenean hasi zen famatu egiten. 1989an, \"Kabu\" argitaratu zuen. Album horretan, \"krar\" izeneko harpa etiopiarra entzun daiteke, teknologia garatuzko beste instrumentu batzuen aldamenean, funk erritmoan. Maisulantzat jotzen den 1993ko \"Ebo\" diskoan, are gehiago sakondu zituen sustrai afrikarrak.\nGaur egun, Aster Awekeren ahots bero eta berezia Afrikan bezain ezaguna da Estatu Batuetan. Beste lan batzuk: \"Hagere\" (1999), \"Sugar\" (2002), \"Asters Ballads\" (2004), \"Fikir\" (2006) eta \"Checheho\" (2010)."}
{"id": "273743", "revid": "119347", "url": "https://eu.wikipedia.org/wiki?curid=273743", "title": "Victor Luis Gaminde", "text": "Victor Luis Gaminde Mazarredo (Bilbo, 1801 - ?, 1870eko ekainaren 23a) Bizkaiko politikari liberala izan zen. Ingalaterran egin zituen ikasketak. 1820-1823 urteetako saio liberaletan parte hartu zuen. Absolutismoaren garaian, erbestera jo, eta atzerrian egon behar izan zuen, 1831. urtea arte. Karlistek atxilotu zuten Lehen Karlistada hasi zenean (1833), baina ihes egitea lortu zuen. Gerra amaitu ondoren (1841), \"Vizca\u00edno Originario\" egunkaria sortu zuen, \"Vascongado\" egunkari foruzaleari aurre egitearren. Garai hartan erdaratu zuen John Francis Bacon merkatari ingelesaren \"Six years in Biscay\" liburua. Bilbo Esparteroren aurka altxatu zenean, Zurbano jeneralak gogor zapaldu zituen matxinatuak, eta Diputazioko idazkari egin zuten Gaminde, Zurbano jeneralaren uste oneko gizona baitzen. Hiru urte geroago, moderatuek aginpidea lortu zutenean (1844), atzerrira joan behar izan zuen. Amnistia baten ondorioz itzuli zenean, Bego\u00f1ako udaleko idazkari izan zen. Harena da \"Impugnaci\u00f3n al proyecto llamado Arreglo de los fueros de las provincias vascongadas, presentado por la Comisi\u00f3n del Gobierno a los de las mismas provincias\" obra (1852)."}
{"id": "273744", "revid": "9458346", "url": "https://eu.wikipedia.org/wiki?curid=273744", "title": "Juan Thalamas Labandibar", "text": "Juan Thalamas Labandibar (izengoitiak: \"Juan de Emparan\", \"Juan de Landibar\", \"Basaburu\", \"J.P. Yoldi\", \"Pagoga\u00f1a\") (Behobia, Irun, 1906ko apirilaren 26 - Kanbo, 1981ko otsailaren 19) gipuzkoar apaiza, filosofo, idazle, poeta eta soziologoa izan zen.\nBizitza.\nHaren ama Hendaiakoa zen. Idazlea Irungo Behobia auzoan jaio zen, Bidasoa ondoan. Irunen, Donostian, Okzitaniako Tolosan eta Parisen Filosofia eta Teologiaren ikasketak egin ondoren, Parisen apaiz egin zen. 1931an Baiona-Biarritz inguruko hegoaldeko langileen kapeilaua izendatua izan zen. 1932-1936 urte bitartean, Gasteizko apaizgaitegiko irakasle izan zen, emigranteekin egiten zuen lana baztertu gabe. 1938an, \"Anayak\" aldizkariaren zuzendari izan zen, Parisen, Juan Gorostiaga eta Alberto Onaindia apaizekin batera. 1939an Hegoaldera itzuli zen baina berehala ikusi zuen uneko giroa erabat kontra zuela. Ondorioz, mugalari baten laguntzaz, berriro ere Frantziara joan zen. 1939-1943 urte bitartean, Akitaniako Tilh herriko apaiza izan zen. Rafael Pikabeak Lapurdin sortutako \"Gernika. Cahiers de Culture Humaniste Basque\" aldizkariaren kolaboratzaile eta bultzatzaile nagusietariko bat izan zen, 1944. urtetik 1953. urtera arte. Lan Horretan Isidoro Fagoagarekin aritu zen buru-belarri. 1944an bizitzera Urru\u00f1a joan zen. 1954an Donostiara joan zen, haren arrebaren etxera bizitzera. \"Egan\", \"Idearium\", \"Yakintza\", \"El Bidasoa\" eta \"La Voz de Espa\u00f1a\" aldizkarietan argitaratu zituen lan aipagarrienak. 1981an Kanboko apaizen-etxean hil zen. Ideologikoki humanistatzat jo zuen beti bere burua. Gaur egun Irunen kale batek bere izena darama.\nObra nagusiak.\nPoesia.\nYoannes Pagoga\u00f1a ezizenarekin poema asko idatzi zituen Olerti, Egan eta El Bidasoa aldizkarietan, guztiak euskaraz. 1966an Gernikan herri horren 600 urtemuga ospatzeko lehiaketan lehenengo saria jaso zuen, \"Euskaldun ospetsu batzuen erakaspenak\" lanarekin."}
{"id": "273745", "revid": "28807", "url": "https://eu.wikipedia.org/wiki?curid=273745", "title": "Juan de Emparan", "text": ""}
{"id": "273746", "revid": "28807", "url": "https://eu.wikipedia.org/wiki?curid=273746", "title": "Juan de Landibar", "text": ""}
{"id": "273747", "revid": "28807", "url": "https://eu.wikipedia.org/wiki?curid=273747", "title": "J.P. Yoldi", "text": ""}
{"id": "273748", "revid": "28807", "url": "https://eu.wikipedia.org/wiki?curid=273748", "title": "Pagoga\u00f1a", "text": ""}
{"id": "273749", "revid": "512", "url": "https://eu.wikipedia.org/wiki?curid=273749", "title": "Jos\u00e9 Jim\u00e9nez Jim\u00e9nez", "text": "Jos\u00e9 Jim\u00e9nez Jim\u00e9nez (Madril, Espainia, 1951 -) espainiar filosofoa da.\nBiografia.\nFilosofiaren barruan, estetikaren esparruan jardun du bereziki, eta estetikako katedra du Madrilgo Unibertsitate Autonomoan. Eremu horretan, Walter Benjamin idazlea aztertu du, batik bat.\n1990ean, Madrileko Estetikarako eta Artearen Teoriarako Institutua sortu zuen, eta hor argitaratzen da berak zuzentzen duen \"Creaci\u00f3n\" aldizkaria. 1992an, Madrilen egin zen Estetikari buruzko Nazioarteko Kongresuko lehendakari izan zen. 1993an, Argentinako La Plata Unibertsitateko honoris causa doktore izendatu zuten.\nIdazlanak.\nIdazlan aipagarri hauek ditu: \"El \u00e1ngel ca\u00eddo. La imagen art\u00edstica del \u00e1ngel contempor\u00e1neo\" (1982), \"La est\u00e9tica como utop\u00eda antropol\u00f3gica. Bloch y Marcuse\" (1982), \"Filosof\u00eda y emancipaci\u00f3n\" (1984), \"La vida como azar\" (1989), \"Cuerpo y tiempo. La imagen de la metamorfosis\" (1993) eta \"Memoria\" (1996)."}
{"id": "273751", "revid": "65203", "url": "https://eu.wikipedia.org/wiki?curid=273751", "title": "Russell Banks", "text": "Russell Banks (Barnhead, New Hampshire, AEB, 1940ko martxoaren 28a - Saratoga Springs, New York, 2023ko urtarrilaren 7a) estatubatuar eleberrigilea izan zen.\nBiografia.\nAita alkoholikoa zuen, eta haren jipoiak jasan behar izan zituen gaztetan. 1958an, unibertsitatean sartu zen, baina zortzi egun besterik ez zituen egin, eta Kubara abiatu zen Fidel Castro ezagutu nahian. Baliabide urriekin, ordea, Floridara iristea besterik ez zuen lortu. Bidaia ugari egin zituen, hala nola Yucatanera eta Jamaikara.\nEzkondu, eta seme bat izan zuen. New Hampshirera itzuli zen, eta han suhiltzaile gisa aritu zen denboraldi batez lanean. Ikasten hastea ere erabaki zuen, eta 1967an ingeles literaturako diploma eskuratu zuen Ipar Carolinako Unibertsitatean.\nBizitza ezohiko horretan oinarrituta idatzi zuen \"Success Stories\" (1986). 1985ean, \"Continental Drift\" eleberria argitaratu zuen, estatubatuar gizartearen ezaugarri ilunenak erakusten dituena: gizarte klaseen arteko borroka, gizarte-zapalkuntza eta pobreen kontrako bortxakeria. 1989an, \"Affliction\" idatzi zuen, estatubatuarren gizontasunaren autopsia egiten zuena. \"The Rule of Bone\" (1995) lanean, pobreen Amerika, baztertuena, erakusten du Banksek. Beste idazlan batzuk: \"The Angel on the Roof\" (2000), \"The Darling\" (2004), \"The Reserve\" (2008), \"Lost Memory of Skin\" (2011), \"Foregone\" (2021) eta \"The Magic Kingdom\" (2022)."}
{"id": "273752", "revid": "512", "url": "https://eu.wikipedia.org/wiki?curid=273752", "title": "George Meredith", "text": "George Meredith (Portsmouth, 1828ko otsailaren 12a - Box Hill, 1909ko maiatzaren 18a) britainiar idazlea izan zen. Hasieran idatzi zituen lanek ez zuten arrakastarik izan eta kazetaritzan aritu zen lanean. 1866an, gerrako berri emaile lanetan bidali zuten Italiara. Italiatik itzuli zenean Box Hillen zeukan etxera joan zen, eta han bizi izan zen hil zen arte. Olerkiak eta ukitu psikologiko nabaria zuten eleberriak idatzi zituen. Gaztetan Alemanian izan zuen heziketak eragin handia izan zuen Meredithengan. Bere obraren ezaugarri nabarmenena mende bukaerako gizarte erakundeen eta gizabanakoen azterketa zorrotza eta ironikoa da. Idatzi zituen lanen artean hauek ditu aipagarrienak: \"The Ordeal of Richard Feverel\" (1859, \"Richard Feverelen froga\"), arrakasta izan zuen lehen eleberria; \"Modern Love\" (1862, \"Maitasun modernoa\"), 50 poemen bilduma, ezkontzaren desegiteari buruzkoa; \"Vittoria\" (1867), \"The Adventures of Harry Richmond\" (1871, \"Harry Richmonden abenturak\"),\" Beauchamp\u00b4s Career\" (1876), \"The Egoist\" (1877, \"Berekoia\"), \"Diana of the Crossways\" (1885, \"Diana Crosswayskoa\"), \"On the Idea of Comedy\" (1877), kalitate handiko lana."}
{"id": "273753", "revid": "46380", "url": "https://eu.wikipedia.org/wiki?curid=273753", "title": "Emmanuel Nunes", "text": "Emmanuel Nunes (Lisboa, 1941eko abuztuaren 31 - Paris, 2012ko irailaren 2a) 1964tik aurrera Parisen bizi izandako portugaldar musikagilea izan zen.\nMusika-ikasketak Lisboako Kontserbatorioan egin zituen lehenbizi, eta Parisen eta Darmstadten aritu zen gero. Karlheinz Stockhausen eta Henri Pousseurrekin egin zuen lan Kolonian. Nunesen lehenengo lanetan, idazketa polifoniko konplexua nabarmentzen da, gerra ondoko Europako abangoardiako estetikari asko zor diona: \"Graduak\" (1965), harizko hirukoterako; \"Purlieu\" (1970), harizko orkestrarako; \"Suaren eta itsasoaren letaniak II\" (1971). Nunesek adierazkortasun zakarra landu zuen, kontraste gogorrak eginez. Gertaera akustiko finenak kontuan hartzen dituzten partiturak landu zituen, eta maiz jatorri elektroakustikora jotzen dutenak, besteak beste, hauek: \"Ruf\" (1975-1977), orkestra eta elektronikarako; \"Wandlungen\" (1986), bost biribilketa hogeita bost tresnetarako eta elektronikarako; \"Quodlibet\" (1990-1991), hiru tresna-multzorako; \"Machina mundi\" (1991-1992), abesbatza, lau tresna bakarlari, orkestra eta elektronikarako. Alemaniako Friburgoko Kontserbatorioko konposizio-irakaslea izan zen, eta Europako musika gaztearen ordezkari nagusietako bat. 1992tik 2006ra, Parisko Musika eta Dantza Kontserbatorio Nazionaleko musika-konposizioko irakasle izan zen."}
{"id": "273754", "revid": "96586", "url": "https://eu.wikipedia.org/wiki?curid=273754", "title": "Roman de la Rose", "text": "Roman de la Rose XIII. mendeko kontakizun-poema, frantsesez idatzia, estilo alegorikoan maitasunaren gaia aztertzen duena. Erdi Aroko obra gailenetarikoa da; eragin handia izan zuen gerora, eta XIV. eta XV. mendeetan teologoen eta literatura-egileen arteko eztabaida luze bat sortu zuen.\nBi zatiz osaturik dago. Zortzi silabako 4.000 bertso inguru biltzen dituen lehena 1236 inguruan idatzi zuen Gilen Lorriskoak, eta lau aldiz luzeagoa den bigarrena 1275 eta 1280 artean egin zuen Jean de Meungek. Lehenengo zatia amodiozko konkista baten kontakizuna da; Ovidioren lanean inspiratua da; sinboloa arrosa: maitatzen den dama eta alegoria erabiltzen ditu etengabe. Bigarren zatia, guztiz desberdina, aurrekoaren jarraipen formal gisa aurkezten bada eta alegoria erabiltzen badu ere, bere garaiko zientzia eta filosofia ezagupenen bilduma da, eta emakumeen aurkako erasoak ere agertzen ditu bertan. Hala, lehen zatia aristokratikoa, feudala eta abstraktua da, eta burgesiak errealitateaz eta historiaz duen ikuspuntu berria agertzen du bigarrenak."}
{"id": "273755", "revid": "512", "url": "https://eu.wikipedia.org/wiki?curid=273755", "title": "Ji\u0159\u00ed Trnka", "text": "Ji\u0159\u00ed Trnka (Pilsen, 1912ko otsailaren 24a - Praga, 1969ko abenduaren 30a) txekiar zinemagilea izan zen.\nBiografia.\nPragako Arte eta Lanbide Eskolan ikasi ondoren berehala hasi zen marrazkiak, karikaturak, koadroak eta liburuetarako irudiak egiten. Baina txotxongiloa izan zuen gehien landu zuen alorra, hasieran J. Skuparen taldean eta 1936tik aurrera berak sortutako taldean.\n1939an antzerkirako eta zinemarako jantziak eta dekoratuak egiten hasi zen. 1945ean zinema estudio bat sortu zuen lagun batzuekin batera, marrazki biziak eta txotxongilo filmak egin zituena, Txekoslovakiako elezaharrak eta Hasek, Txekhov, Boccaccio eta, batez ere, Shakespeareren literatura lanetan oinarriturik.\nHaren filmek ospe handia izan zuten mundu osoan eta txekiar animazio eskola ezagutarazi zuten. Filmak: \"P\u00e9rak a SS\" (1946, \"Jauzkaria eta SS\"), \"Bajaja\" (1950), \"C\u00edsariu Slavik\" (1948, \"Enperadorearen urretxindorra\"), \"Star\u00e9 p\u00f3vesti cesk\u00e9\" (1952, \"Txekiar elezaharrak\"), \"Obry vojak Svejk\" (1955, \"Svejk soldadu ausarta\"), \"Sen noci svatojansk\u00e9\" (1959, \"Uda gau bateko ametsa\"), \"Kyberneticka babicka\" (1962, \"Amona zibernetikoa\"), \"Ruka \"(1965, \"Eskua\")."}
{"id": "273756", "revid": "28807", "url": "https://eu.wikipedia.org/wiki?curid=273756", "title": "Jiri Trnka", "text": ""}
{"id": "273758", "revid": "58701", "url": "https://eu.wikipedia.org/wiki?curid=273758", "title": "Rudolf Virchow", "text": "Rudolf Ludwig Karl Virchow (Schivelbein, Pomerania, Prusiako Erresuma, 1821eko urriaren 13a - Berlin, Alemaniar Inperioa, 1902ko irailaren 5a) alemaniar mediku, antropologo, biologialari eta politikaria izan zen.\nBizitza.\nBerlinen egin zituen medikuntza-ikasketak. W\u00fcrzburgeko eta Berlingo unibertsitateetako irakasle eta Prusiako parlamentuko eta Reichstageko diputatu izan zen. 1848an Silesiako tifus exantematikoak eragindako izurritea ikertzeko ardura eman zitzaion. Oso ezagun egin zen gai horri buruz egin zuen txostena, ehundegietako langileen osasun eta gizarte egoera hobetzeko egin zituen eskaerengatik. Zelulen patologiari buruzko ikerketak egin zituen (1850), eta eritasunen jatorria zeluletan dela argitu zuen. Bere teoria \"Die Cellularpathologie\" (1862, \"Zelulen patologia\") liburuan argitaratu zuen, eta lan horrek arras aldatu zuen eritasunen ordu arteko ikuspegia. Virchowek zelula oro beste zelula batean duela sorburua agertu zuen, harrezkero klasiko bihurtu den \"Omnis cellula e cellula\" aforismoaren bidez. Eritasun askori buruzko ikerketak egin zituen: bera izan zen leuzemia aipatu eta enboliari buruzko argitasunak eman zituen lehena, eta baita, 1846an, neuroglia deskribatu zuen lehena ere."}
{"id": "273759", "revid": "7476", "url": "https://eu.wikipedia.org/wiki?curid=273759", "title": "Eugenio Ibarzabal", "text": "Eugenio Ibarzabal Aramberri (Donostia, 1951ko martxoaren 6a) euskal ekonomista, kazetaria eta idazlea da.\nBiografia.\nEkonomia ikasketak egin zituen Bilbon, eta handik gutxira irratian eta prentsan lan egiten hasi zen, \"Deia\" eta \"Muga\" aldizkariei lotuta, gehienbat. Geroago politikan murgildu zen, lehenik Gipuzkoako Diputatu Nagusiaren aholkulari tekniko bezala (1983) eta ondoren Eusko Jaurlaritzaren Lehendakaritzako idazkari nagusi bezala (1985). 1987an politika utzi eta telebistan hasi zen. \"El otro punto de Vista\" zuzendu zuen ETB2n eta \"Punto y Aparte\" saioko editore izan zen TVE1en. Saio horrek Ondas Saria jaso zuen 1989an. Urte berean \"Iceberg Prospectiva\" elkartea sortu zuen, iritzi publikoaren eta merkatuaren azterketara zuzendutako kabinetea. Kalitatearen Amerikar Elkarteko kide da. ISO kalitate-kontrolaren ziurtagiria jaso du, lehen aldiz pertsona bati eman zaiona.\n1994tik Euskal Herriko Unibertsitateak antolatzen dituen Udako Ikastaroetan kalitateari buruzko mintegia zuzentzen du. Gipuzkoa XXI foroaren koordinatzaile ere izan da."}
{"id": "273760", "revid": "58701", "url": "https://eu.wikipedia.org/wiki?curid=273760", "title": "Kasta", "text": "Kasta gizarte batean klase berezi bat osatzen duten pertsonen taldea da, gainerako klaseen gainetik dagoelako edo, alderantziz, beste klaseak baino maila apalagoa duelako, beste klaseekin nahasten ez dena. Kasten sistemak desagertu edo ahuldu egin dira hainbat herrialdetan, baina badira irauten dutenak ere, hala nola Indiakoa, nahiz eta sistema hori apurtzeko joerak gero eta indar handiagoa duen.\nIndiako kastak.\nIndiako azpikontinentea inbaditu zuten arioek, K.a. 1500 aldera, indigenak kontrolatzeko eta euretatik bereizteko kasta sistema ezarri zuten. Hasieran hiri kasta bereizten ziren. Gaur egun 2000-3000 kasta inguru bereizten dira Indiako gizartean. \"Kasta\" hitza portugesetik dator eta \"joera, kuma edo arraza\" esan nahi du.\nLau kasta handi daude Indian, maila gorenetik apalenera sailkatuak:\nKastak munduan.\nDena dela, munduan zehar, herrialde askotan zabaldu dira horrelako ierarkiak. Hauek izan daitezke ezagunenak:\nOrokorrean desagertzeko prozesuan daude baina oraindik orain fenomeno horren eragina nabarmena izan daiteke.\nJaponian kasta-sistema desagertu da ofizialki, baina oraindik jazarpena jasatzen dute beheko kasta diren burakuminek.\nHerri baztertuak.\nAskotan, kasta kontzeptua ez da erabili ierarkia hori definitzeko eta horren ordez talde marginatuak ikus daitezke. Euskal Herriko kasuan agoten eta ijitoen kasuak ditugu. Espainian maragatoak, kaloak, vakeiroak... Frantzian Cagotak... Aipatutako herriei herri madarikatuak bezala ezagutu zaie."}
{"id": "273761", "revid": "96030", "url": "https://eu.wikipedia.org/wiki?curid=273761", "title": "Naturalismo (filosofia)", "text": "Naturalismoa (latinezko \"naturalis\") izaditik at ezer ez dagoela dioen eta gauzak azaltzeko naturaz gainetiko zernahiren eragina ukatzen duen doktrina da. Naturalismoak ez du izadiaz kanpoko arrazoirik edo errealitaterik onartzen. Unibertsoko izaki eta gertaera guztiak izadi barrenekoak dira; unibertsoak berezko izaera du eta berez eratzen da. Hala, idealismoaren aurkakotzat hartu izan da naturalismoa. Bestalde, naturalismoa materialismoaren parean jarri izan da, baina eremu zabalagoa hartzen du hark baino. Naturalismoarentzat izadia da errealitate bakarra eta osoa, eta hortik kanpoko beste errealitaterik ez dago.\nNaturalismoaren arabera, kontzientzia eta adimenari lotutako kontzeptu guztiek erreferentzia egiten diote indar eta kausa naturalekiko interdependenteak diren harremanetara murriztu daitezkeen entitateei. Naturaz gaindiko gauzen existentzia errefusatzen du, erlijioetan gertatzen denaren kontra. Bestalde, teologiaren ideia ere baztertu egiten du, guzti horiek naturaz gaindikoak direlako.\nEz da gaur egungo ikerketa zientifikoen inguruko ikuspegi soila, zientziak etorkizunean deskubrituko duenaren gainekoa ere bada. Naturalismo ontologikoak errealitatearen ikuspegi monista dauka.\nHistoria.\nAntzinako eta Erdi Aroko naturalismoa.\nNaturalismoa mendebaldeko fenomenoa da batez ere, baina ideia baliokide bat izan da aspaldidanik Ekialdean. Naturalismoa sei eskola ortodoxoetatik biren eta hinduismoaren eskola heterodoxoen oinarria izan zen. Samkhyak, Indiako filosofiaren eskolarik zaharrenetako batek, natura (Prakriti) jartzen du unibertsoaren lehen kausatzat, Jainko pertsonal bat edo Ishwara existitu gabe. Carvaka, Nyaya, Vaisheshika eskolak K. a. VII., VI. eta II. mendean sortu ziren, hurrenez hurren. Era berean, nahiz eta izenik ez izan eta sistema koherente batean inoiz ez artikulatu, filosofia konfuzianoaren baitako tradizio batek, I. mendean, lehenago ez bazen, Wang Khongetik irtendako naturalismo forma bat hartu zuen, baina aparte sortu zen eta eragin txikia izan zuen filosofia naturalista modernoaren garapenean edo ekialdeko edo mendebaldeko kulturan.\nMendebaldeko naturalismo metafisikoa antzinako filosofia grekotik sortu zen. Lehen filosofoak, bereziki miletoarrak (Tales, Anaximandro eta Anaximenes) eta atomoak (Leuzipo eta Demokrito), beren parekoek eta ondorengoek \"fisikariak\" (grekotik, \"Naturako filosofoa\" esan nahi du, \"Naturako jainkoak\", \"Naturako lanak\", \"Naturako lanak\", \"Naturako ekintzak\", \"Naturaz kanpo\" esan nahi duelako). Horrek, azkenean, epikureismoa bezalako sistema erabat garatuetara eraman zuen, zeinak existitzen den guztia atomoen produktu gisa azaldu nahi baitzuen, hutsune batean irauliz eta eroriz.\nKristautasunak mendebaldean izan zuen igoera eta nagusitasunarekin eta geroago Islamaren hedapenarekin batera, intelektualek naturalismo metafisikoa alde batera utzi zuten. Hori dela medio, naturalismoaren inguruko froga gutxi dago Erdi Aroko filosofian. Aristotelesen epistemologia enpirikoa berriro agertzea, Erdi Aroko eskolastikoek hasitako eta aurretik galdutako greziar eta erromatarren ideien antzera, ez zen gorakada handiegirik egon naturalismorako konpromisoan.\nFilosofia modernoa.\nAro moderno eta Ilustraziora arte ez ziren Baruch Spinoza bezalako naturalistak (paralelismo psikofisikoaren teoria aurkeztu zutenak), David Hume eta Frantziako materialismoa proposatu zutenak (bereziki Denis Diderot, Julien La Mettrie eta d 'Holbach baroia) XVII. eta XVIII. mendeetan berriro agertu ziren. Garai honetan, naturalista metafisiko batzuk doktrina ezberdin bati atxiki zitzaizkion, materialismoa, XIX. mendearen amaiera arte oso defendatua izan zen naturalismo metafisikoaren kategoria nagusi bihurtzera iritsi arte.\nEzaugarriak.\nNaturalismoaren forma batzuk mekanizismo oro kanporatzen dute, materialismo dialektiko marxista adibidez, korronte honentzat errealitatea ez baitago lege mekanikoen bidez erregulatuta, tesia, antitesia eta sintesiaren hirukote hegelianoarekin baizik.\nTesi soteriologikoek garrantzia handia daukate, pentsamendu erlijioso edo korte platonikoetan agertzen den bezala. Naturalismoan, gizakia bere buruan errotuta dagoen izakia da, bere buruarekin zentzu guztia bereganatzen duena. Hortik dator naturalismoa humanismo erradikalean amaitzea, pizkundeko naturalismoarekin eta XVIII. mendekoarekin gertatu zen bezala. Gizakiaren perfekzioak, posizio honen arabera, bere natura propioaren hobekuntzan aurkitzen da, ez bere mutazioan.\nNaturalismoaren eta zientzia fisiko-naturalaren aurrerabidearen arteko lotura estua ere nabarmendu behar da. Faktore hori faktikoa besterik ez den arren \u2014 eta maila eztabaidagarri horretan ere: Deweyk, adibidez, ez du lotura hori onartzen \u2014, badirudi zientzia positiboen garapenarekin lotuta egon dela, fisikarekin eta biologiarekin bereziki. Hala gertatu da presokratikoen naturalismoarekin, zeinean \"physis\"ari, naturari buruzko kezkak errealitatearen kontzepzio naturalista batera eraman baitzituen; pentsalari errenazentistekin, zientzia berriaren gorakadak eraginda; XIX. mendeko naturalismoarekin, zeinak, hein handi batean, fisika newtondarrak eta egungo biologiaren azken ikuspegi berriak, eboluzionistak, eskaintzen zuen kosmosaren ulermen bikainetik hartzen baitu aukera.\nAzkenik, naturalismo kontsekuente baten barruan, arazo epistemologikoek ez dute lortzen beste kontzepzio batzuen baitan, adibidez idealismoan, iristen den birulentzia. Pentsalari naturalistengan nolabaiteko konfiantza izaten da giza organo kognitiboek errealitatea atzemateko duten berezko boterean. Naturalismoak mikrokosmos gisa gizakiaren eta unibertsoaren artean makrokosmos gisa ezarritako korrelazioak zera uste izatera garamatza, gutxi gorabehera esplizitua, hots, bien artean sinpatia ontiko bat dagoela, lehenengoaren ezagutza-ahalmenak bigarrenaren izatea erraz atzemateko modukoa. Eta izatez, naturalismoaren gnoseologia beti izan da eskas samarra. Naturalismoaren alderdi horri, naturaren absolutizazioaz, natura-gogoa dualtasunaren edo natura-naturaz gaindiko bikoiztasunaren ukazioaz hitz egiten zaion arren. Naturalismoaren bereizgarri dira, halaber, \u00aboptimismo antropologikoa\u00bb eta \u00abnaturalismoarekiko konfiantza\u00bb. Aipagarria da, halaber, John Dewey psikologo naturalista gisa aipatzen duena, hezkuntzaren gaia azpimarratu baitzuen; horrek bakoitzaren kontrako taldeen arteko desberdintasunak babesten ditu.\nPeriodoak.\nHistorikoki, naturalismoak lau periodo nagusi eduki ditu. Ondorioz, naturalismo greziarra, pizkundeko naturalismoa, naturalismo modernoa eta naturalismo garaikidea bereiz daitezke. Filosofo naturalistek ideia garrantzitsu asko izango dituzte egiaren filosofiarentzat baliagarriak izango direnak. \nNaturalismo metafisikoa.\nNaturalismo metafisikoa edo naturalismo ontologikoa kausa, indar eta natura baino ezer gehiago ez dagoela dioen sinesmen sistema eta dotrina da, guztiak natur zientzien bidez ikertu daitezkeenak. Elementu horiek gure ingurune fisikoa ulertzeko nahitaezkoak lirateke.\nNaturalismo metafisikoaren arabera, kontzientzia eta adimenarekin lotutako kontzeptu guztiak kausa eta indar naturalei interdependenteki harremandutako entitateei egiten die erreferentzia. Naturalismo ontologikoak errealitatearen ikuspegi ez dualista dauka.\nNaturaz gaindiko izakiak errefusatzen ditu, teologiaren ideiaz gain, hauek naturaz gaindiko azalpenak ematen baitituzte naturalen izenean. \nSteven Schafersmanen arabera, geologoa eta Texas Citizen for Science-ko presidentea dena, naturalismo metafisikoa honako hau argudiatzen duen filosofia da: \nCarl Saganek labur adierazi zuen: \u201cKosmosa izandako, baden eta izango den guztia da\u201d.\nNaturalismo metodologikoa.\nNaturalismo metodologikoa natura zer den ikasteko metodoez arduratzen da. Metodo horiek erabilgarriak dira existentzia eta ezagutzari buruzko baieztapenen ebaluazioan. Baita ere fenomeno fisikoen agerpenen erantzule diren mekanismo kausalen identifikazioan. Esfortzu, hipotesi eta gertakari zientifikoak azaltzen saiatzen da, gertakari natural eta kausa naturalei erreferentzia eginez.\n\u201cNaturalismo\u201d terminoaren bigarren zentzu honek naturaren legeen inguruko ikerketa zientifikoa egiteko marko bat ematen du. Naturalismo metodologikoa ezagutza lortzeko beste forma bat da. Errealitatearen enfoke kognitibo bat daukan pentsatzeko sistema desberdin bat da, beraz, ezagutzaren filosofia bat da. Elaine Ecklund soziologoaren ikerketek, zientifiko erlijiosoek praktikan naturalismo metodologikoa aplikatzen dutela proposatzen dute. Euren sinesmen erlijiosoek inplikazioen, askotan moralak, gain daukaten iritziengan eragiten dutela diote, baina ez zientzia praktikatzen duten moduan.\nNaturalismo etikoa.\nNaturalismo etikoa (naturalismo moral izenez ere ezagutua) honako hau baieztatzen duen ikuspegi mataetikoa da:\nKritika.\nAlvin Plantinga filosofo eta teologoak, naturalismoko kritikari ezagun batek, honako hau dio:\n\"\"Naturalismoa ez da erlijio bat. Dena den, badu erlijioaren antza aspektu oso garrantzitsu batean: erlijio baten funtzio kognitiboa betetzen duela esan daiteke. Erlijioa erantzuten saiatzen den giza galdera sakon multzo bat dago. Erlijio tipiko bat bezala, naturalismoak galdera horiei eta antzekoei erantzun multzo bat ematen die\u201d\"\".\"\nPlantingak, naturalismoaren aurkako argudio ebolutiboaren bidez, baieztatzen du eboluzioak sinesmen fidagarri eta egiazkoak dituzten gizakiak sortu izatearen probabilitatea oso baxua dela. Hori posible kasu batean bakarrik izango litzateke, gizakiaren eboluzioa gidatua izatea, adibidez, Jainkoak."}
{"id": "273762", "revid": "336", "url": "https://eu.wikipedia.org/wiki?curid=273762", "title": "Juan Antonio Vallejo-N\u00e1gera", "text": "Juan Antonio Vallejo-N\u00e1gera Botas (Oviedo, - Madril, ) espainiar idazle eta sendagilea izan zen. Madrilen egin zituen medikuntza-ikasketak. 1956an Medikuntzako Sari Nazionala eman zioten, eta urtebete geroago, Madrileko Unibertsitate Zentraleko medikuntza fakultateko psikiatria katedrako irakasle laguntzaile zen. Haren aita zen katedraren jabe, eta hura hil zenean, 1959an, berak hartu zuen aitaren lekua. Leganesko Psikiatria Erietxeko zuzendari, Toledoko Arte Ederretako eta Zientzia Historikoko Akademiako kide eta, 1981etik aurrera, El Salvadorreko Unibertsitateko ohorezko irakasle izan zen, besteak beste. Sendagile-lanaz gainera, pintura eta literatura landu zituen. Jakintza eta denbora-pasa uztartzen zituzten liburuak idatzi zituen batez ere: \"Locos egregios\" (1977, \"Zoro ospetsuak\"); \"Mishima o el placer de morir\" (1978, \"Mishima edo hiltzeko plazerra\"); \"Yo, el rey\" (1985, \"Ni, errege\", Planeta sariaren irabazlea), etab. Hil baino pixka bat lehenago bere autobiografia argitaratu zuen, bere lagun Jos\u00e9 Luis Olaizolarekin batera idatzia\", La puerta de la Esperantza\" (\"Itxaropenerako atea\") titulupean."}
{"id": "273763", "revid": "98220", "url": "https://eu.wikipedia.org/wiki?curid=273763", "title": "Ralph Bellamy", "text": "Ralph Bellamy (Chicago, AEB, 1904ko ekainaren 17a - Santa Monica, Kalifornia, AEB, 1991ko azaroaren 29a) estatubatuar zinema-aktorea izan zen.\nBiografia.\nHamasei urte zituela, Shakespeareren obrak antzezten zituen konpainia batean sartu, eta Estatu Batuetako antzokietan zehar ibili zen lanean, 1936an Hollywoodera joan zen arte.\n\"Screen Actors Guild\"en sortzaileetako bat izan zen.\nLehen filmak 1931n egin zituen, eta ehun film baino gehiagotan parte hartzera iritsi zen. Aipagarrienak, komediak batez ere, hauek dira: \"Forbidden\" (1932), \"The Wedding Night\" (1935), \"The Awful Truth\" (1937), \"Carefree\" (1938), \"His Girl Friday\" (1940) eta \"The Wolf Man\" (1941). 1955ean \"The Court Martial of Billy Mitchell\" filma egin zuen, eta Emmy saria eman zioten \"Fearful Decision\"en egindako lanarengatik, baina orduz geroztik obra gutxiagotan parte hartzen hasi zen.\nHala ere, Richard Brooksen \"The professionals\" (1966), Roman Polanskiren \"Rosemary\u00b4s Baby\" (1968), John Landisen \"Trading Places\" (1983), eta \"Pretty Woman\" (1989) filmetan agertu zen.\n1988an bere lan guztiengatik ohorezko Oscar Saria jaso zuen.\nAutobiografia ere idatzi zuen 1979an,\"When the Smoke Hit the Fan\" izenburupean."}
{"id": "273764", "revid": "512", "url": "https://eu.wikipedia.org/wiki?curid=273764", "title": "Piero Camporesi", "text": "Piero Camporesi (Forli, 1926ko otsailaren 15a - Bolonia, 1997ko abuztuaren 24a) italiar idazlea izan zen.\n1969-1996 urteetan italierako eta italiar literaturako irakasle izan zen Boloniako Unibertsitatean. 1960ko hamarraldian Ludovico di Bremeren literatura-kritikako lanak (\"Il Romitorio di sant\u00b4Ida\", 1961; \"Lettere\", 1966) eta Vittorio Alfieri poeta eta dramaturgoarenak aztertu zituen. Literatura-kritikaren eta filologiaren alorrez gainera, historia eta antropologia landu zituen, eta hala aztertu zuen Pellegrino Artusiren \"La Scienza in cucina e l\u00b4arte di mangiar bene\" sukaldaritzari buruzkoa (1970). Elikagaien inguruko ikerketek pobretasun eta iraupenaren inguruko gaiak aztertzera eraman zuten, eta orobat janaren eta edanaren inguruko errituak eta adierazpenak. Pobretasunaren bidez, arloteenganako interesa sortu zitzaion. Camporesik, bestalde, Erdi Aroko elitearen kulturaren eta herriaren kulturaren arteko harremanak aztertu zituen. Hala, lehenaldia ulertzeko modu berri bat sortu zuen, eta horri esker gizartearen bizitzaren zirriborroa egin ahal izan zuen, eta ikertzen zituen erretratuak fintasun handiz azaldu."}
{"id": "273765", "revid": "65203", "url": "https://eu.wikipedia.org/wiki?curid=273765", "title": "Kristian Gullichsen", "text": "Kristian Gullichsen (Helsinki, Finlandia, 1932ko irailaren 29a - \"ibidem\", 2021eko martxoaren 17a) finlandiar arkitektoa izan zen.\nBiografia.\nHelsinkiko Teknologia Unibertsitatean egin zituen ikasketak 1951tik 1960ra. Alvar Aalto, Toivo Korhonen eta Heikki Sirenen estudioetan aritu zen laguntzaile gisa 1952tik 1961era. Gero, bere lehenengo estudioa zabaldu zuen, eta Juhani Pallasmaa izan zuen lankide 1973ra arte. 1965etik 1967ra, Finlandiako Arkitektura Museoko zaindari izan zen, eta Teknologia Unibertsitateko irakasle 1961etik 1969ra. 1973tik aurrera, Erkki Kairamo eta Timo Vormala arkitektoekin lan egin zuen.\n1978an, Finlandiako Arkitektura Sari Nazionala irabazi zuen, eta, 1988an, Arteetan katedraduna izendatu zuten. 1989an, Hiri Ingurunea saria irabazi zuen, eta 1990ean Hormigoizko Eraikuntza Onenaren Saria.\nLan nagusiak: banketxe bat Lappeenrantan (1983-1988), T. Vormala eta E. Kilpi\u00f6rekin batera; herritarrentzako zentro bat Pieks\u00e4m\u00e4kin (1983-1989), T. Vormala, E. Kipli\u00f6, M. Linko eta A. Jylh\u00e4rekin batera; Stockmann saltegi handien zabaltze-lana, Helsinkin (1984-1989), E. Kairamo, T. Vormala, J. Sutela, M. Muoniovaara eta J. Linkoren batera."}
{"id": "273766", "revid": "65203", "url": "https://eu.wikipedia.org/wiki?curid=273766", "title": "Jorge Lavelli", "text": "Jorge Lavelli (Buenos Aires, 1932ko azaroaren 11 - 2023ko urriaren 9a) argentinar antzerki-zuzendaria izan zen.\nJatorri italiarreko familia batean sortu zen Buenos Airesen. Beka bati esker iritsi zen 1960an Frantziara, eta han hartu zuen bizilekua betiko. Hasiera-hasieratik, testuaren antzerki baliokidea aurkitzen ahalegindu zen, gorputza, erritmoa, espazioa, alderdi plastikoa eta testua bera maila berean ipiniz. Besteak beste, Witold Gombrowicz idazle poloniarra ezagutarazi, eta Fernando Arrabalen obrak antolatu zituen. Opera-alorrean ere lan egin zuen, eta Mozarten \"Idomeneo Kretako errege\" obraren antzezpena prestatu zuen 1975ean. 1988an, bere gain hartu zuen Parisko Colline Antzokiaren zuzendaritza. Antzerki modernoa bultzatu izan zuen beti, eta adierazpen-askatasun handia eta mundua ikusteko era bitxia zuten egileekin lan egin zuen. Hala, Garc\u00eda Lorcaren \"El p\u00fablico\" antzerki-lana estreinatu zuen, artista espainiarraren konpromiso soziala adierazten zuen lanik adierazgarriena. Umore garratza, lotsagabea eta iraultzailea izan zen Lavelliren modurik gogokoena, egile anitz eta ezberdinen bitartez munduari buruzko galderak adierazten dituena. Gaur egun, Le Mechant Theatre konpainiaren zuzendari izan zen."}
{"id": "273768", "revid": "512", "url": "https://eu.wikipedia.org/wiki?curid=273768", "title": "Gertrud Leutenegger", "text": "Gertrud Leutenegger (Schwyz, 1948ko abenduaren 7a) suitzar idazlea da. Idazle garaikideen grina berbera agertzen du Leuteneggerek idazlanetan: indarrean dagoen ordena hautsi eta mundu ezezagunetara urruntzeko nahia. Asmo hori agertzen da jadanik Gertruden lehen eleberrian: \"Vorabend\" (1975, \"Bezperako eguna\"). 1977ko \"Ninive\" lanean, aldiz, kontzeptu historiko, politiko eta mitikoek zabaltzen dute ikuspegia. Ikusmoldeari dagokionez, gainera, emakumezkoa izan ohi da kontalaria. Hurrengo idazlanetan, \"Lebewohl gute Reise\" (1980, \"Ongi ibili eta bidaia ona izan\") olerki dramatikoan eta \"Gouverneur\" (1981, \"Gobernatzaile\") eleberrian, botere-gose patriarkalaren eta emakumezkoen maitasun-indarraren arteko borroka hartzen du gaitzat. \"Kontinent\" (1985, \"Kontinentea\") eleberrian ere, egitura antitetikoak agertzen dira, Txinan bizi izandako maitasunaren oroitzapena herriko eguneroko bizitzarekin nahasten baita kontatzailearen buruan. \"Komm ins Schiff\" (1983, \"Zatoz itsasontzira\") bakarrizketa lirikoak eta \"Meduse\" (1988, \"Medusa\") kontakizunak ere, maitasun-aldarte eta -gogorapenak oroitarazten dituzte irudi bizi eta liluragarrien bidez. Beste lan hauek ere idatzi ditu: \"Sph\u00e4renklang. Dramatisches Poem\" (1999), \"Pomona. Roman\" (2004), \"Gleich nach dem Gotthard kommt der Mail\u00e4nder Dom\" (2006) eta \"Matutin\" (2008)."}
{"id": "273769", "revid": "58701", "url": "https://eu.wikipedia.org/wiki?curid=273769", "title": "Ana\u00efs Nin", "text": "Ana\u00efs Nin (Neuilly-sur-Seine, Paris, Frantzia, 1903ko otsailaren 21a - Los Angeles, Ameriketako Estatu Batuak, 1977ko urtarrilaren 14a) ingelesezko idazlea izan zen.\nBizitza.\nJoaqu\u00edn Nin espainiar musikagilearen alaba zen; Estatu Batuetan eta Europan bizi izan zen, giro kosmopolitan. Artista eta idazle asko izan zituen adiskide: D. H. Lawrence, Henry Miller eta Antonin Artaud, besteak beste. Psikoanalisiaren, erotismoaren eta surrealismoaren eragina nabarmena da haren idazlanetan.\nLanak.\nBizitza osoan zehar idatzi zuen \"Journals \"(1931-1971, \"Egunkariak\") da haren idazlan nagusia, 15.000 orrialdetik gora dituena eta pertsonaia ospetsu askoren bizitzako xehetasunak agertzen dituena.\nKanpo estekak.\n[[Kategoria:Ingelesezko idazleak]]\n[[Kategoria:Literatura erotikozko idazleak]]\n[[Kategoria:Frantziako idazleak]]\n[[Kategoria:Ameriketako Estatu Batuetako eleberrigileak]]\n[[Kategoria:Ameriketako Estatu Batuetako ipuingileak]]\n[[Kategoria:Pertsona bisexualak]]\n[[Kategoria:Ameriketako Estatu Batuetako autobiografoak]]\n[[Kategoria:Egunerokogileak]]\n[[Kategoria:Emakume eleberrigileak]]\n[[Kategoria:XX. mendeko emakume idazleak]]"}
{"id": "273770", "revid": "512", "url": "https://eu.wikipedia.org/wiki?curid=273770", "title": "Deborah Butterfield", "text": "Deborah Butterfield (San Diego, Kalifornia, 1949ko maiatzaren 7a) estatubatuar eskultorea da.\n1973. urteaz gero, hondakinez osaturiko eskulturak egiten ditu. 1979an, eskultura-eskolak ematen hasi zen Montanako Estatuko Unibertsitatean. Irakaskuntzaz gainera, zaldiak hezten ere badihardu. Butterfieldek zaldiak historian zehar izandako garrantzia azpimarratu ohi du, eta zaldiek gizakiari hainbat gauza irakatsi ahal dizkiotela dio. Horregatik erakutsi du zaldiekiko hainbesterainoko zaletasuna bere bizitzan eta bere obran. Hain zuzen ere, igeltsuzko behor handiak egin zituen lehenengo eskultura-lanetan, eta makilez eta buztinez osaturiko zaldi-sailak ondoren. Aurrerago, buztina erabiltzeari utzi zion, eta hondakinez baliatu zen. Azkenik, historia eta ezaugarri bisual desberdinak dituzten materialak urtuz osatzen ditu eskultura-lanak. Butterfielden karreran eragina izan duten artisten artean, bereziki azpimarratzekoak dira artelanak egiteko auto zaharrak erabiltzen dituen John Chamberlain eta David Smithen hasierako lanak."}
{"id": "273771", "revid": "105290", "url": "https://eu.wikipedia.org/wiki?curid=273771", "title": "Cebek", "text": "Cebek edo \"Bizkaiko Enpresarien Konfederazioa\" Bizkaiko enpresaburuen elkartea da. Elkarteko kide diren enpresetako zuzendaritzen ordezkari eta bozeramailea da, administrazioen, sindikatuen eta iritzi publikoaren aurrean. Bizkaiko 5.500 enpresa baino gehiago biltzen ditu, zuzenean edota sektorekako federazioen bidez. Alor guztiak daude ordezkatuta Cebeken barruan. 1898an sortu zen, Bizkaiko Zentro Industriala jaio zenean, eta Espainiako estatuan patronalaren defentsarako sortu zen lehen elkartetzat jotzen da.\n1984an Bizkaiko Zentro Industriala eta Enpresaburuen Konfederazio Nagusia batu egin ziren, Bizkaiko Merkataritza eta Industria Zentroa sortzeko (CIMV). 1999an, CIMVk Cebek izena hartu zuen. Adegirekin (Gipuzkoako Enpresaburuen Elkartea) eta SEArekin (Arabako Enpresaburuen Elkartea) batera, Confebask (Euskal Autonomia Erkidegoko enpresaburuen elkartea) sortu zuen 1983an. CEOEn (Espainiako Enpresa Erakundeen Konfederazioa) ordezkaritza du, baita CEPYMEn (Enpresa Txiki eta Ertainen Konfederazioa) eta CECn (Espainiako Merkataritza Konfederazioa) ere. BEAZ sozietate anonimoan (Bizkaiko Enpresa eta Berrikuntza Zentroa) eta Elkargin (Elkarrekiko Garantia Elkartea) partaidetza ere badu, besteak beste."}
{"id": "273772", "revid": "13403", "url": "https://eu.wikipedia.org/wiki?curid=273772", "title": "John Guillermin", "text": "John Guillermin (Londres, Ingalaterra, 1925eko azaroaren 11 - Topanga, Kalifornia, 2015eko irailaren 27a) britainiar zinemagilea izan zen.\nBiografia.\nBigarren Mundu Gerran egin zituen zinemagintzan lehen urratsak, Frantzian dokumentalak filmatuz britainiar indar armatuentzat. Hollywoodera jo zuen gero, eta lehenbiziko filma, \"Lau egun\" (1951), antzerki-obra baten egokitzapena izan zen. Ostera, haurrentzako filmak (\"Abentura Hopfieldsen\", 1954), komediak (\"Miss Robin Hood\", 1952) eta thrillerrak (\"Bi lagun parrandan\", 1950; \"Ingalatarrerako Bankuaren lapurreta\", 1960) egin zituen, besteak beste. 1959an, \"Tarzanen abentura handia\" filmatu zuen \u2014Sean Connery zen protagonistetako bat\u2014, eta, 1962an, \"Tarzan Indian\". Gerrako filmak ere egin zituen, \"Arrano urdinak\" (1966), besteak beste. Arrakasta eta ospea film katastrofista batek ekarri zion 1974an: \"The Towering Inferno\". Handik lau urtera, 1878an, Efektu Berezien Oscar saria eskuratu zuen \"King Kong\" filmarekin. Urte berean egin zuen \"Heriotza Nilo Ibaian\", Agatha Christieren eleberri ezagun batean oinarritua: Jantzi Onenen Oscarra eman zioten. Beste film aipagarri batzuk: \"Hegazkin-bahiketa\" (1972), \"Shaft Afrikan\" (1973) eta \"King Kong II\" (1987).\nEuskal Herrian.\n1956an Mundaka udalerrian \"Thunderstorm\" (\"Trumoi Ekaitza\") filmatu zuen."}
{"id": "273773", "revid": "58701", "url": "https://eu.wikipedia.org/wiki?curid=273773", "title": "Svava Jakobsd\u00f3ttir", "text": "Svava Jakobsd\u00f3ttir (Neskaupsta\u00f0ur, 1930eko urriaren 4a - Reykjavik, 2004ko otsailaren 21a) islandiar idazlea izan zen.\n1965ean plazaratu zuen lehen lana, ipuin laburrez osatutako \"Hamabi emakume\" liburua. Nolanahi ere, hogei urte geroago egin zen famatu \"Oturuntza, harrizko hormaren itzalean\" (1986) izeneko beste kontakizun-liburu batekin. Lan horretako istorioen protagonistak emakumezkoak dira batez ere, eta guztiak doaz emakumezkoek tradizioz bete duten paperaren aurka. Gaiak askotarikoak dira, baina denetan nabari da protagonisten erretratu psikologikoa egiteko asmoa. Eleberrien artean, nabarmentzekoa da \"Maizterra\" (1969), joera feministako nobela laburra, kritikarien era bateko eta besteko interpretazioen oinarri izan dena. Azkenaldian, ordea, Keflaviken estatubatuarrek duten NATOren baseak uharteko biztanleen pentsaeran duen eraginari buruzko alegoriatzat jo izan da. Lan horretan ikusten da modu baketsuan ari dela emakumezkoen eskubideen aldeko borroka egiten, eta, horren ondorioz, beste batzuk direla konpromiso politikoaren gaiak, esate baterako, ingurumenaren defentsa, arrazismoarena, hiri handietan gizakiek bizi duten alienazioa eta abar."}
{"id": "273774", "revid": "46380", "url": "https://eu.wikipedia.org/wiki?curid=273774", "title": "Pitt &quot;Zaharra&quot;", "text": "William Pitt \"Zaharra\" (Londres, 1708ko azaroaren 15a - Hayes, Kent, 1778ko maiatzaren 11a) politikari ingelesa izan zen, Pitt \"Gaztea\"ren aita. Etonen, Oxforden eta Herbehereetako Utrechteko unibertsitatean egin zituen ikasketak, eta gaztetandik izan zituen harreman estuak aristokraziarekin. 1735ean Behe Ganberan jarleku bat hartzeko proposamena egin zioten eta onartu zuen. Hasieratik britainiar kolonien hedatzea izan zuen helburu, eta askoz ere garrantzi handiagoa ematen zion itsas armadari eta haren nagusitasunari Europan egin zitzaketen konkistei baino. Hizlari bikaina izan zen legebiltzarrean eta oso kargu garrantzitsuak izan zituen administrazioan. Frantziaren aurkako Zazpi Urteko Gerra hasi zenean (1756-1763) gobernua osatzeko agindua hartu zuen, hala eskatzen baitzuen herriak gerra hasieran gertatutako gudu galtzeak ikusirik. Frantziari kolonietan eta itsasoan aurre egitea erabaki zuen Pittek eta horrenbestean garaipena lortu zuen Ingalaterrarentzat. Garai hartan lortu zuen Ingalaterrak Kanadaren gaineko nagusitasuna ere. 1766-1768 urteetan gobernuburu izan ondoren erretiratu zen politikagintzatik."}
{"id": "273775", "revid": "56334", "url": "https://eu.wikipedia.org/wiki?curid=273775", "title": "Herbert Simon", "text": "Herbert Alexander Simon (Milwaukee, Wisconsin, AEB, 1916ko ekainaren 15a - Pittsburgh, Pennsylvania, 2001eko otsailaren 9a) estatubatuar ekonomista eta zientzialaria izan zen.\nBiografia.\nIllinoisko Teknologia Institutuko irakasle izan zen 1942-1949 bitartean, administrazio eta psikologiako irakaslea 1949-1965 bitartean Carnegie-Mellonen, eta informatika eta psikologiakoa 1965az gero.\nPsikologiaren, ekonomiaren eta konputagailuen alorrean egindako lanengatik da batez ere ezaguna. Besteak beste, antolamendu konplexuetan erabakiak hartzeko mekanismoak ikertu ditu, eta ondorio hau atera du: negozioetan diharduten adituek, denbora eta informazio mugatua dutenez, emaitza onargarriak baizik ez dituzte bilatzen eta ez emaitzarik onenak, ordu arte uste bezala.\nAipagarriak ditu, era berean, adimen artifizialari buruz egindako lanak.\n1978an Ekonomiako Nobel saria eman zioten, ekonomian erabakiak hartzeko prozesuen inguruan egindako ekarpenengatik.\nBere idazlanen artean azpimarratzekoak dira \"The Sciences of the Artificial\" (1969, \"Artifizialaren zientziak\"), \"Human Problem Solving\" (1972, \"Gizakia eta arazoen konponbidea\") eta \"Models of Discovery\" (1977, \"Aurkikuntza ereduak\")."}
{"id": "273776", "revid": "28807", "url": "https://eu.wikipedia.org/wiki?curid=273776", "title": "Herbert Alexander Simon", "text": ""}
{"id": "273777", "revid": "512", "url": "https://eu.wikipedia.org/wiki?curid=273777", "title": "Stephen Smale", "text": "Stephen Smale (Flint, Michigan, ) estatubatuar matematikaria da. Michigango Unibertsitatean ikasi zuen, eta doktoregoa Ann Arborren eta R. Botten zuzendaritzapean egin zuen. 1957an aurkeztu zuen tesia. 1956tik 1958ra, Chicagoko Unibertsitatean aritu zen, eta, hurrengo urteetan, Princetoneko Ikerketa Aurreratuetako Institutuan eta Rio de Janeiroko Matematika Huts eta Aplikatuetako Institutuan, beka bati esker. 1960an, Berkeleyko Kaliforniako Unibertsitateko irakasle laguntzaile izendatu zuten. 1995ean, postu hura utzita, Hong Kong Hiriko Unibertsitatera joan zen. Moskuko Matematikarien Nazioarteko Kongresuan (1966) Fields domina eman zioten. Poincar\u00e9ren aieruan eta sistema dinamikoetan egin zituen Smalek ekarpenik garrantzitsuenak. Hala ere, 1970eko hamarkadan, ekonomia aztertzen hasi zen, topologia eta dinamika erabiliz. Gaur egun, ordenagailuen zientzia teorikoa aztertzen ari da. Horretarako, Turingen makinak eta zenbakizko analisia erabili ditu. Fields dominaz gainera, Geometriako Veblen saria jaso zuen 1966an Amerikako Elkarte Matematikoaren eskutik. 2007an, Matematikako Wolf saria eman zioten."}
{"id": "273779", "revid": "512", "url": "https://eu.wikipedia.org/wiki?curid=273779", "title": "Jose Ignazio Alberdi", "text": "Jose Ignazio Alberdi Etxaniz (Zarautz, Gipuzkoa, 1941) enpresaburu gipuzkoarra da.\nBiografia.\nObe S.L. enpresa sortu zuen 1968an Aizarnazabalen, altzairuetarako ferrak egiten dituen lantegia, hain zuzen. 1978an izena aldatu zuen konpainiak Hettich konpainia alemaniarrarekin bat egin ondoren, eta \"Obe-Hettich, S.L. en Com\" izena hartu zuen. Egun enpresa horretako kide eta zuzendari orokorra da Alberdi.\n2000. urtean, ETAk atentatuan hil zuen Jose Mari Korta ordezkatu zuen ADEGI Gipuzkoako Enpresaburuen Elkarteko presidentzian. Aldez aurretik, Kortarekin batera, hiru legegintzalditan, Gipuzkoako Patronaleko presidenteorde izan zen. 1980tik ADEGIko Kontseilu Errektoreko kide izan da, eta orduz geroztik elkarteko hainbat organotan aritu da. Era berean, Confebask Euskal Enpresaburuen Elkartearen sorreran parte hartu zuen, eta haren Kontseilu Orokor eta Batzorde Betearazleko kide ere izan zen. Elkargi Berme Elkarkariko Sozietatearen bultzatzaile ere izan zen, eta egun Administrazio Kontseiluko kide da. Geroako Gobernu Batzordeko kide ere izan da, eta Gipuzkoako Merkataritza Ganberako Plenoan parte hartu izan du."}
{"id": "273780", "revid": "6327", "url": "https://eu.wikipedia.org/wiki?curid=273780", "title": "Jose Ignacio Alberdi Etxaniz", "text": ""}
{"id": "273781", "revid": "9086714", "url": "https://eu.wikipedia.org/wiki?curid=273781", "title": "Abulfaz Elxibei", "text": "Abulfaz Elxibei (; Nakhitxevaneko Sobietar Errepublika Sozialista Autonomoa, Azerbaijan, Sobietar Batasuna, 1938 - Ankara, Turkia, 2000) politikaria izan zen.\nBizitza.\nOrientalismoari buruzko ikasketak egin zituen, beka baten laguntzarekin. 1970eko hamarraldian, erakunde bat ezkutuan sortzen saiatu zen, Azerbaijanen independentzia eskatzeko. Horren ondorioz, espetxeratu egin zuten 1975ean. Urte eta erdi egin zuen espetxean. Komunismoaren hondoratzearekin batera, Herri Frontea antolatu zuen, eta Azerbaijan Estatu Burujabeen Batasunean sartzearen kontra azaldu zen.\n1992an, hauteskunde orokorretara aurkeztu zen. Garaile irten zen, eta presidente izendatu zuten. Ahaleginak egin zituen Errusiatik aldendu eta Turkiara hurbiltzeko (Estatu Burujabeen Batasunetik atera zen Azerbaijan 1992an), eta Mendebaldeko herrialdeekin petrolioa esportatzeko hitzarmenak lortzeko. Hala ere, ez zuen lortu ez ekonomiak hobera egitea, ez Nagorno-Karabakheko gerra amaitzea.\nHuseynov koronelaren jarraitzaileek estatu-kolpea eman zutenean, ihes egin zuen, eta Heydar Aliev komunistaren esku utzi zituen ahalmenak Kontseilu Nazionalak (1993). 1997an, Aliyev presidente zela, itzuli zen Bakura, eta oposizioarekin, Azerbaijango Herri Frontearekin, egin zuen bat."}
{"id": "273782", "revid": "512", "url": "https://eu.wikipedia.org/wiki?curid=273782", "title": "Evelyn Pielou", "text": "Evelyn Chrystalla Pielou (Bognor Regis, Ingalaterra, 1924ko otsailaren 20a - Comox, Britainiar Kolunbia, Kanada, 2016ko uztailaren\u202f16a ) britainiar zientzialaria izan zen.\nBiografia.\nLondresko Unibertsitatean egin zituen ikasketak, eta, Biologiako Doktoregoa eskuratu ondoren, irakaslea izan zen Dalhousieko eta Lethbridgeko unibertsitateetan.\nPielouk garrantzi handiko ekarpenak egin ditu ekologia matematikoaren esparruan, eta jakintza-alor horren aitzindari gisa da ezaguna, hain zuzen ere.\nHainbat liburu idatzi ditu bere ikergaiari buruz, hala nola \"Introduction to Mathematical Ecology\" (1969), \"Population and Community Ecology\" (1974), \"Ecological Diversity \"(1975), \"Mathematical Ecology\" (1977), \"Interpretation of Ecological Data\" (1984) eta \"After the Ice Age\" (1991).\nZenbait sari eskuratu ditu, besteak beste, Ekologista Apartaren Saria, Amerikako Ekologia Elkartearen eskutik 1986an, eta Ekologista Estatistiko Bikainaren Saria, Ekologiako Nazioarteko Biltzarraren eskutik 1990ean."}
{"id": "273783", "revid": "56334", "url": "https://eu.wikipedia.org/wiki?curid=273783", "title": "Richard Anuszkiewicz", "text": "Richard Anuszkiewicz (Erie, Pennsylvania, AEB, 1930eko maiatzaren 23a - 2020ko maiatzaren 19a) estatubatuar margolari eta grabatzailea izan zen.\nBiografia.\nJosef Albers, kolorearen teoria zorrotzenaren eta eraginkorrenaren sortzailea, izan zuen irakasle Yale Unibertsitatean. 1960an egin zuen gaur egun Op Art edo arte optikoa izenez ezagutzen den joerako lehen erakusketa, New Yorkeko The Contemporaries Galleryn.\n1965ean, bakarkako lehen erakusketa egin zuen New Yorkeko Siney Janis galeria ospetsuan. Urte berean, MOMA Arte Modernoko Museoko \"The Responsive Eye\" erakusketan parte hartu zuen. Ordurako, Op Art mugimenduaren liderra zen Anuszkiewicz. Harrezkero, etengabe egin zituen erakusketak.\nMundu osoko hirurogeita hamar museotan baino gehiagotan daude ikusgai haren lanak, besteak beste, New Yorkeko MOMAn, Albright-Knox Arte Museoan, Chicagoko Arte Institutuen, Hirshhorn Museoan eta Metropolitan Museum of Art museoan. 1997an, atzera begirako erakusketa mugikorra jarri zuten ikusgai Alemanian, Suitzan eta Austriako zenbait hiritan. Arte optikoaren estetikaren jarraitzaile izaki, lilura optikoa lantzen zuen, mugimenduaren lilura sortzeko."}
{"id": "273784", "revid": "1545", "url": "https://eu.wikipedia.org/wiki?curid=273784", "title": "Holografia", "text": "Holografia argi-uhinak argazki-xafla lau baten gainean grabaturik objektu baten hiru dimentsioko irudia lortzeko metodoa da. Holografiaren hastapena D. Gabor-ek finkatu zuen 1947an, baina laser-izpia asmatu zen arte ezin izan zen praktikara eraman (1963). Holograma lortzeko, laser-izpi bat bidaltzen zaio objektuari, bi zatitan banatua: erreferentziazko argi sorta zuzenean grabatzen da argazkian, eta bestea, berriz, objektuak islatu ondoren. Argazkian bi sorten arteko interferentzia-tarteak jasotzen dira, bi uhin-sortak fasean iristen diren tarteak, alegia. Holograma horri lehen erabili denaren maiztasun bereko laser izpi bat zuzentzen bazaio, objektuaren hiru dimentsioko irudi bat eratzen da, edozein aldetatik erliebean ikusi eta argazkia atera dakiokeena, alegia. Kreditu-txarteletan, billeteetan eta disko trinkoetan erabiltzen dira, besteak beste."}
{"id": "273786", "revid": "119347", "url": "https://eu.wikipedia.org/wiki?curid=273786", "title": "Marneko guduak", "text": "Marneko guduak, Lehen Mundu Gerran, Marne ibaiaren ondoan, Alemaniaren eta armada aliatuen artean gertatutako bi gudu izan ziren: Marneko lehen gudua eta Marneko bigarren gudua .\nLehenean, 1914ko irailaren 6tik 12ra, frantziar armadak, Michel-Joseph Maunoury jeneralaren agindupean, Alexander von Kluck jeneralaren agindupean zegoen alemaniarren armadari eraso zion, eta alemaniarrek ihes egin behar izan zuten.\nBigarrenean, 1918ko maiatzaren 27tik ekainaren 1era frantziarrek irabazi zuten Erich Ludendorffen armada alemaniarren kontra. 1918ko ekainaren 2tik 7ra, berriz, Marne ibaian aurrera zihoan alemaniar armadak frantziarren erasoa izan zuen. Uztailaren 15ean, Ludendorff jeneralak eraso egin zuen berriro ere. Aliatuen erantzuna oso gogorra izan zen, eta hantxe hasi zen Alemaniaren gainbehera eta gerraren bukaera."}
{"id": "273787", "revid": "336", "url": "https://eu.wikipedia.org/wiki?curid=273787", "title": "Manuel Ruiz Zorrilla", "text": "Manuel Ruiz Zorrilla (Burgo de Osma, 1833ko martxoaren 22a - Burgos, 1895eko ekainaren 13a) espainiar politikaria izan zen. Diputatu progresista izan zen (1858-1863) eta San Gilen kuarteleko matxinada gidatu zuen 1866an. Espainiatik alde egin behar izan zuen eta 1868. urteko iraultzan gauzatu zen konspirazioen buru bihurtu zen. Ministro izan zen Serranoren agintaldian eta Italiara joan zen Espainiako koroa Amadeo I.ari eskaintzera. Gobernuburua izan zen 1871-1873 urteetan. Amadeo I.ari erbestera lagundu zion eta errepublika onartzeko prest agertu zen koroa borboitarrei eskaintzen ez zitzaien artean. C\u00e1novasek Espainiatik egotzi zuen. Alderdi errepublikano aurrerakoia sortu zuen 1880. urtean. 1883an errepublikaren aldeko matxinadetako konspiratzailea izan zen, eta hamar urte geroago Errepublikar Batasuna sortu zuen aurrerakoiekin eta errepublika zentralista aldarrikatzen zutenekin batean. 1895. urtean, gaixorik, alderdiaren lehendakaritza utzi zuen, Espainiara itzuli zen eta artxibo politiko guztiz aberatsa bildu zuen, Llopisek eta Alvaren Villamilek \"Cartas de conspiradores\" liburuan 1929an argitaratua."}
{"id": "273788", "revid": "105290", "url": "https://eu.wikipedia.org/wiki?curid=273788", "title": "Batzar Bereziak", "text": "Batzar Bereziak Arabako eta Gipuzkoako foru-erakundeak izan ziren. Batzar Nagusien mendekoak ziren, eta herrialdean suertatzen ziren arazo larriei erantzuna ematea zuten helburu. Bizkaiak ez zuen honelako erakunderik izan.\nArabako Batzar Bereziak zazpi ordezkarik osatzen zituzten; herrialdeko zazpi taldek bana aukeratzen zuten batzarkideen artean. Batzar Bereziak azaroan biltzen ziren eta, besteak beste, Batzar Nagusi Berezietara deitu, artxiboa zaindu, ermandadeetako ordezkarien kudeaketa ikuskatu, Batzar Nagusien aginduak bete, munta gutxiko gastuak bideratu eta, ahaldun nagusia kanpoan zenean, haren lekua hartzeko ahalmena zuten.\nGipuzkoako Batzar Bereziak Batzar Nagusiek bilkurarik ez zuten garaian biltzen ziren. Bertara biltzen ziren Batzar Nagusietako kide guztiak. 1457ko Ordenantzetan Batzar Bereziak Usarragan \u2014Bidanian\u2014 eta Basarten \u2014Azkoitian\u2014 egin behar zirela erabaki zen. Geroago, XVII. mende arte, Bidanian eta Azkoitiko parrokia elizetan egin ziren. Handik aurrera Gipuzkoako Diputazioak egoitza zuen herrian egin ziren."}
{"id": "273789", "revid": "336", "url": "https://eu.wikipedia.org/wiki?curid=273789", "title": "Roland Petit", "text": "Roland Petit (Villemomble, 1924ko urtarrilaren 13a - Geneva, 2011ko uztailaren 10a) frantses dantzaria eta koreografoa izan zen.\nParisko Operako ballet-eskolan ikasi zuen dantzan, eta hango taldean sartu zen 1940an. 1944an, ordea, taldea utzi zuen, eta \"Les Ballets des Champs-Elys\u00e9es\" konpainia sortu zuen 1945ean, non dantzari nagusi, ballet-maisu eta koreografo izan baitzen 1947ra arte. 1948an, \"Ballets de Paris\" taldea sortu zuen, eta Europa osoan eta Estatu Batuetan zehar ibili zen. Geroago, Parisko Operako balletaren zuzendari izan zen (1970), Parisko Kasinokoa (1970) eta Marseillako Balletekoa (1972). Petiten koreografia-lanek akrobazia zailak izaten dituzte, eta antzerkiaz, mimo-dantzaz eta kantuaz aberastuak izaten dira. Eguneroko tresnak ere erabiltzen ditu, zigarroak eta telefonoak, adibidez. Petiten koreografia-lan aipagarriak dira: \"Carmen\" (1949), \"Diamante-jalea\" (1950), \"Bergeraceko Cyrano\" (1959), \"Parisko Notre-Dame\" (1965), \"Turangalila\" (1968), \"Peleas eta Melisande\" (1969), \"Piztu izarrak\" (1972), \"Arrosa ondoezik\" (1973), \"Copp\u00e9lia\" (1975, bertsio berria), \"Operako Mamua\" (1980) eta \"Sorkuntza-bideak\" (2004)."}
{"id": "273791", "revid": "1545", "url": "https://eu.wikipedia.org/wiki?curid=273791", "title": "Pedro Salaberri", "text": "Pedro Salaberri Zuntzarren (Iru\u00f1ea, Nafarroa, 1947ko maiatzaren 1a -) nafar pintorea da.\nBiografia.\n1963tik 1968ra Iru\u00f1eko Arte eta Lanbide Eskolan ikasi zuen, eta 1973an lehenengo saria eskuratu zuen Ciudad de Pamplona lehiaketan. Urte berean egin zuen bere aurreneko bakarkako erakusketa Iru\u00f1ean bertan. Ordutik aurrera, Donostia, Gasteiz, Bilbo, Santander, Zaragoza eta Madrilen erakutsi ditu bere lanak.\n1975ean, Gasteizen eta Sevillan eratutako erakusketa bitan, hamarkada hartan Iru\u00f1ean lanean ziharduten hainbat margolariren lanak aurkeztu ziren elkarrekin. Pedro Salaberriren margolanekin batera, besteak beste, Mariano Royo Ximenez, Pello Azketa, Pedro Manterola, Javier Morr\u00e1s edota J. Antonio Eslabaren lanak aurkeztu ziren.\nUrtebete lehenago, 1974an, Jos\u00e9 Mar\u00eda Moreno Galv\u00e1n \"Triunfo\" aldizkarian idatzitako artikulu batean hasi zen \"Escuela de Pamplona\" izena zabaltzen Iru\u00f1ean lanean ari zen artista taldea izendatzeko, eta urteek aurrera egin ahala hedatu egin da deitura hori.\nSalaberrik Arco 95ean parte hartu zuen, eta, bi urte geroago, \"Paisajes de un Siglo\" izeneko erakusketa kolektibo ibiltarian parte hartu zuen.\n2022an Kulturaren Vianako Printzea Saria eskuratu zuen."}
{"id": "273792", "revid": "28807", "url": "https://eu.wikipedia.org/wiki?curid=273792", "title": "Pedro Salaberri Zunzarren", "text": ""}
{"id": "273793", "revid": "28807", "url": "https://eu.wikipedia.org/wiki?curid=273793", "title": "Pedro Salaberri Zuntzarren", "text": ""}
{"id": "273794", "revid": "9280749", "url": "https://eu.wikipedia.org/wiki?curid=273794", "title": "Miguel \u00c1ngel \u00c1lvarez Muro", "text": "Miguel \u00c1ngel \u00c1lvarez Muro (Tolosa, 1927ko maiatzaren 2a - Donostia, 2011ko martxoaren 24a) Euskal Herriko margolaria izan zen.\nBiografia.\nTrebatze-ikasketak Guardamino eta Martiarenarekin egin zituen, Donostian.\n1946an, Parisa joan zen lehen aldiz, pintura-heziketa osatu asmoz. 1947an, Donostiako Udalaren beka batekin itzuli zen, baina urtero hiru hilabete ematen zituen Parisen 1955era arte. Certamen de Noveles Pintores de Guip\u00fazcoa delakoan saritua izan zen 1944, 1946 eta 1948 urteetan (lehen saria, azken horretan).\nLehen agerraldi garrantzizkoa \"Joven cosiendo\" koadroarekin egin zuen Hispanoamerikako Arte Bienalean (1951). Gero, lan handiagoei ekin zien. Nabarmentzekoak dira muralak, oreka handia eta kolorearen sen fina erakusten dutenak: Antiguoko parrokiakoa (1965), Leitzakoa, Donostiako Industria Ordezkaritzakoa, Bordeleko Nazioarteko Erakustazokakoa (1960).\n\u00c1lvarez Murok beretu zuen zenbait sari: Dar\u00edo de Regoyos saria (Donostia, 1954), Nazioko Pintura Lehiaketako Zilarrezko Domina (Alacant, 1954), Eguberrietako Lehiaketako Lehen Saria (Donostia, 1957), Pabeko Urrezko Domina (1960) eta Gipuzkoako Ateneoko Saria (Donostia, 1988)."}
{"id": "273795", "revid": "58701", "url": "https://eu.wikipedia.org/wiki?curid=273795", "title": "Francisco Rabal", "text": "Francisco \"Paco\" Rabal Valera (\u00c1guilas, Murtzia, Espainia, 1926ko martxoaren 8a - Bordele, Frantzia, 2001eko abuztuaren 29a) Espainiako antzezlea izan zen.\nBiografia.\nRafael Gil, Jos\u00e9 Luis S\u00e1enz de Heredia eta beste zinemagile frankistekin egin zen ezagun, galaiaren paperetan, nagusiki. Gero, Espainiako zinemagile berritzaileekin lan egin zuen, Juan Antonio Bardemen \"Sonatas\" (1959) eta Carlos Sauraren \"Llanto por un bandido\" (1963) filmetan, besteak beste. Luis Bu\u00f1uelekin egin zituen hiru filmetan \u2014\"Nazar\u00edn\" (1958), \"Viridiana\" (1961) eta \"Belle de jour\" (1967)\u2014 paper bikainak egin zituen, eta arrakasta handia izan zuen.\nHarrezkero, zinemagile ospetsuekin lan egin zuen nazioartean, Torre-Nilsson, Antonioni, Rivette, Glauber Rocha eta Comencinirekin, besteak beste. 1984an, Antzezle Onenaren Saria jaso zuen Cannesen, Alfredo Landarekin batera, Mario Camusen \"Los santos inocentes\" filmagatik. Telebistarako ere lan egin zuen, eta arrakasta handia izan zuen Armi\u00f1\u00e1nen \"Juncal\" telesailarekin. Antzezle-lanak egiten segitu zuen 2001era arte: \"Las largas vacaciones del 36\" (1976), \"Ep\u00edlogo\" (1983), \"Padre nuestro\" (1985), \"Divinas palabras\" (1987), \"\u00a1\u00c1tame!\" (1989), \"As\u00ed en el cielo como en la tierra\" (1995), \"Goya en Burdeos\" (1999), \"L\u00e1zaro de Tormes\" (2000) eta \"A la revoluci\u00f3n en un dos caballos\" (2001).\nHil eta astebetera Donostia Saria jasotzekoa zen Donostiako Zinemaldian, eta omenaldi hunkigarria egin zioten han lagun minenek eta zinemazaleek."}
{"id": "273796", "revid": "28807", "url": "https://eu.wikipedia.org/wiki?curid=273796", "title": "Paco Rabal", "text": ""}
{"id": "273797", "revid": "56334", "url": "https://eu.wikipedia.org/wiki?curid=273797", "title": "Reinhard Selten", "text": "Reinhard Selten (Breslau (Wroc\u0142aw), 1930eko urriaren 5a - Poznan, 2016ko abuztuaren 23a) alemaniar ekonomista eta matematikaria izan zen. Matematikan eta Ekonomia Zientzietan graduatu zen Frankfurteko Unibertsitatean, eta hiri hartan hasi zen irakasle gisa lanean. Harrezkero, irakasle izan da Berlingo Unibertsitate Librean, Bielefeldekoan eta, 1984az gero, Bonngo Friedrich Wilhelmean, Ekonomia Zientzietako katedradun gisa. Aztergai nagusiak gizarte-jokoak izan dira, batez ere, pokerra eta xakea. Bere teoriekin, joko horietako parte-hartzaile arrazionalen jokabidearen azterketa matematikoa egin nahi izan du, eta orobat saiatu da gatazka-egoeretarako erabaki-estrategiak eta jokamoldeak zehazten. 1994an, Ekonomiako Nobel saria eman zioten, jolas ez-kooperatiboetako orekaren teoriaren bultzatzaile gisa egindako lanarengatik. Harsanyi eta John Nash estatubatuarrekin batera eskuratu zuen sari hura, hirurek teoria beraren inguruko lan osagarriak egin baitzituzten, 40ko hamarraldiaren hasieran Morgenstern ekonomistak eta Von Neumann matematikariak \"Jokoen eta portaera ekonomikoaren teoria\" lanean aurkezturiko printzipioak harturik oinarri."}
{"id": "273798", "revid": "512", "url": "https://eu.wikipedia.org/wiki?curid=273798", "title": "Juantxo Villarreal", "text": "Juantxo Villarreal (Errenteria, 1947ko irailaren 4a) eskubaloi-entrenatzaile gipuzkoarra da. Irungo C.D. Bidasoa eskubaloi-taldearen aulkian hogeita bi urte entrenatzaile-lanetan aritu ostean, 1997an erretiratu zen. C.D. Bidasoak bere eskutik bizi izan ditu urterik emankorrenak. Entrenatzaile gisa hainbat garaipen eta titulu irabazi ditu Villarrealek. Lehena, 1986-1987 denboraldian lortutako Liga Txapelketa. Ordutik aurrera, emaitzak kontuan harturik, talde irundarraren urrezko aroa zuzendu du errenteriarrak. 1994-1995 denboraldian bere ametsa egia bihurtu zen: Elgorriaga Bidasoak Europako Kopa irabaztea hain zuzen ere. Europan titulurik irabazi duen lehen euskal entrenatzailea izan zen. Bi urte geroago, 1996-1997 denboraldian, Europako Errekopa erdietsi zuen Bidasoak. Villarrealen palmaresa titulu hauekin osatzen da, besteak beste: 1994-1995ean Asobal Liga, 1990-1991n eta 1994-1995ean Errege Kopa, 1992-1993an Asobal Kopa eta 1995-1996 denboraldiko Superkopa. Egun C.D. Bidasoako zuzendari teknikoaren lana Euskadiko Selekzioaren hautatzaile-lanarekin tartekatzen du Juantxo Villarrealek."}
{"id": "273799", "revid": "119347", "url": "https://eu.wikipedia.org/wiki?curid=273799", "title": "Eugenio Arraiza", "text": "Eugenio Arraiza Rodr\u00edguez-Monte (Iru\u00f1ea, - Iru\u00f1ea, ) nafar kultura-ikertzaile eta eragilea izan zen.\nAita Eugenio Arraiza arkitektu zuela, Zientzia zehatzak eta Marrazketa teknikoa ikasi zituen Madrilgo Unibertsitatean (1953-1954), eta ikasketak Zaragozako Unibertsitatean jarraitu zituen. Alabaina, erlijioaren deiari kasu egin eta Loiolan, Erlijioaren filosofia (1959-1961) eta Teologia (1964-1967) Deustuko Unibertsitatean ikasi zituen. 1973 eta 1974an \"Alcor\" argitaletxearekin eta \"Andal\u00e1n\" aldizkariarekin lan egin zuen, eta ondoren \"Servicio de Informaci\u00f3n bibliogr\u00e1fica\" delakoan jardun zuen eta \"Librer\u00eda IBI\" sortu zuen Zaragozan.\nApaizgoa utzita eta 1979an Iru\u00f1era itzulirik, euskara ikasi zuen Arturo Campion euskaltegian. Geroztik kulturgintzan jardun du eten gabe. 1986tik Udako Euskal Unibertsitateko Talde Eragileko kide izan zen hainbat urtez, eta \"Nafar Ateneoa\" elkarteko hainbat sailetako batzordekidea izan da. Eusko Ikaskuntzako Idazkaria izan da Nafarroan (1980-1993) eta 1996an Eusko Ikaskuntzaren Nafarroako lehendakariorde izendatu zuten, eta urte eta erdi eman zituen karguan.\nKultura zentzurik zabalenean ulertzen zuen Arraizak, bizimodu gisa ere. Herritarren bizitza hobetzeko asmoz, norbere kulturaren aterpean, kulturaren lanketari ekin zion alor edo agerpen kasik guztietan. Era askotariko ekimenak sustatu eta babestea xede, Euskokultur Fundazioa sortu zuen 2000. urtean. Aldi berean zeregin hauetan ziharduen, besteak beste: Bertsozale Elkarteko lehendakariorde (1983tik aurrera), Euskalerria irratiaren jabe den Iru\u00f1eko Komunikabideak S.A.ko idazkari (1984tik 2013ra) eta Euskal Kantuzaleen Elkarteko lehendakari eta lehendakariorde (1991tik eta hil arte).\nArturo Campion eta Zaldiko Maldiko eta Bertsolarien Lagunak elkarteetako bultzatzailea eta Haur Kantari Txapelketaren sustatzailea izan zen urtetan. Karrikiri elkartearen sorreran ere izan zen.\nBizitzako azken urteetan memoriak idazteari ekin zion, bere lekukotasun zabala uzteko asmoa baitzuen, eta hala, liburukiak argitaratzen hasi zen, heriotzak asmo handi hori zapuztu zion arte. Zortzi liburuki argitaratu zituen, bizitako aldi gehienak ere idazteke utziz.\nEuskal komunitate zientifikoaren Inguma datu-baseak, Eugenio Arraizaren 38 ekarpen bildu ditu. Horien artean liburu bat, 21 hitzaldi, 7 ikastaro eta 5 artikulu."}
{"id": "273800", "revid": "26894", "url": "https://eu.wikipedia.org/wiki?curid=273800", "title": "Eugenio Arraiza Rodriguez-Montes", "text": ""}
{"id": "273802", "revid": "26894", "url": "https://eu.wikipedia.org/wiki?curid=273802", "title": "Eugenio Arraiza Rodr\u00edguez Monte", "text": ""}
{"id": "273803", "revid": "336", "url": "https://eu.wikipedia.org/wiki?curid=273803", "title": "Samuel Butler (eleberrigilea)", "text": "Samuel Butler (Langar, Nottinghamshire, - Londres, ) eleberrigile ingelesa izan zen.\nBiografia.\nApaiza zen; erlijio-krisi bat izan ondoren, Zeelanda Berrira joan zen, eta lau urte eman zituen han ardi-hazkuntzan (1860-1864). Ingalaterrara itzuli ondoren, erlijio-arazoez arduratu zen; ikuspegi arrazionalista eta kritikotik aztertu zituen: \"The Evidence for the Resurrection of Jesus Christ\" (1865, \"Jesu Kristoren Errenazimentuaren frogak\", izenpetu gabe argitaratua). Garai hartako Ingalaterrako ohiturak eta pentsaera Butlerren satiraren helburu izan ziren: \"Erewhon revisited\" (\"Erewhon berriz bisitatua\", 1901). \"The Way of all Flesh\" \"(Haragiaren bidea) \"eleberri autobiografikoa, ohiko heziketa moduen satira bortitza dena, Butler hil ondoren baino ez zen argitaratu (1903). Halaber, Darwinen teorien aurkako liburuak idatzi zituen: \"Life and Habit\" \"(Bizia eta ohitura, \"1877), \"Evolution, old and new\" \"(Bilakaera berria eta zaharra, \"1879). Musikari gisa zenbait oratorio moldatu zituen. Iliada eta Odisearen itzultzaile, azken hau Nausikaaren lana zela zioen: \"The Authoress of Odyssey\" \"(Odisearen egileak, \"1897)."}
{"id": "273804", "revid": "512", "url": "https://eu.wikipedia.org/wiki?curid=273804", "title": "James Ellroy", "text": "James Ellroy (Los Angeles, Ameriketako Estatu Batuak, 1948ko martxoaren 4a) ingelesezko idazlea da. Ellroyren hainbat lan zinemara eraman dute, \"White Jazz\" (2012), besteak beste.\nBizitza.\nHamar urte zituela, ama hil zioten, eta ez zuten hiltzailea sekula aurkitu. Gertakari horrek bere bizitza markatu zuen. Delinkuentzia, droga eta alkoholari heldu zion. Presondegia ezagutu zuen, aberatsen etxeetan lapurtzeagatik.\nEgun batean, ordea, bizitza zuzentzea erabaki, eta idazteari ekin zion. Hogeita hamahiru urte zituela idatzi zuen lehen liburua, \"Brown\u00b4s Requiem\" (1981). Eleberri beltz modernoan sailkatu behar da Ellroyren lana. Pertsonaia nagusiak detektibeak, poliziak eta hiltzaileak dira. Hiru liburuko sorta bat idatzi zuen, Lloyd Hopkins Los Angelesko polizia protagonistatzat hartuta: \"Blood on the Moon\", \"Because the Night\" (1984) eta \"Suicide Hill\" (1986).\nHorren ondoren, beste lau liburuko bilduma idatzi zuen, Los Angeles hiria kokaleku hartuta: \"The Black Dahlia\" (1987, amari dedikatua), \"The Big Nowhere\" (1988), \"L.A. Confidential\" (1990) eta \"White Jazz\" (1992).\nAzken idazlanak hauek dira: \"American Tabloid\" (1995), \"My Dark Places\" (1996) eta \"The Hilliker Curse: My Pursuit of Women\" (2010)."}
{"id": "273805", "revid": "96586", "url": "https://eu.wikipedia.org/wiki?curid=273805", "title": "Balthus", "text": "Balthus, jaiotza-izenaz Balthasar Klossowski de Rola (Paris, Frantzia, 1908ko otsailaren 29a - Rossini\u00e8re, 2001ko otsailaren 18a), frantziar margolaria izan zen.\nBiografia.\nMargolariak zituen gurasoak eta gazterik ekin zion margotzeari, Rainer M. Rilke olerkariaren laguntzarekin. Errealista zen, eta hainbat erretratu eta hiriko paisaia (\"Kalea\", 1933) margotu zituen. Garai hartan surrealistekin harremanak izan zituen, eta Giacomettiren lagun egin zen. Barnealdeko pinturak ere egin zituen, gazteen irudiak erabiliz, batzuetan erotikoak: \"Gitarra ikasten\"; \"Th\u00e9r\u00e8se ametsetan\"; \"Egun ederrak\"; \"Gela turkiarra\".\nBalthusek Gustave Courbeten errealismoa aldarrikatzen zuen, baina Italiako quattrocentoaren formak erabiltzen zituen gehiago, batez ere, Piero della Francescarenak. 1970az geroztik, olio-pintura baino nahiago izan zuen oihal gaineko tenpera, bere kolore-sorta neurritsu eta dotoreari hobeto zihoakiolako. 1961etik 1976ra bitartean, Erromako Villa Mediciaren zuzendari izan zen. Dekoratu- eta jantzi-lanak ere egin zituen zenbait antzerki-lanetan: Barraultek 1948an zuzendu zuen Albert Camusen \"L\u00b4\u00e9tat de si\u00e8ge\" (\"Setio-egoera\") antzerkian, esaterako."}
{"id": "273806", "revid": "28807", "url": "https://eu.wikipedia.org/wiki?curid=273806", "title": "Balthasar Klossowski de Rola", "text": ""}
{"id": "273807", "revid": "512", "url": "https://eu.wikipedia.org/wiki?curid=273807", "title": "Du\u0161an Makavejev", "text": "Du\u0161an Makavejev (, ahoskatua; Belgrad, - ibidem, 2019ko urtarrilaren 25a) jugoslaviar zinema-zuzendaria izan zen. Belgradeko Unibertsitatean egin zituen ikasketak, eta 1955ean graduatu zen. Belgraden egin zituen, orobat, zuzendaritzako ikasketak, Antzerki, Irrati, Zinema eta Telebistako Akademian. 1955etik 1958ra, \"Kino-Club\" film esperimentala egin zuen, eta Zagreb Films eta Avala Films etxeentzat lan egin zuen gero. 1964ra arte, film laburrak eta dokumentalak egin zituen nagusiki, eta geroago hasi zen film luzeak egiten. 1960ko hamarraldian, \"Novi film\" delako zinemagintza berriaren mugimenduko kidea izan zen. 1974az gero, Estatu Batuetan lan egin zuen gehienbat. Haren zinemagintzaren ezaugarri nabarmenenak sarkasmoa, probokazioa eta pesimismoa dira; kontakizun-moldeekin saioak egin zituen, eta, gaiei dagokienez, gizarte-egituraren eta sexu-bizitzaren arteko lotura aztertu zuen."}
{"id": "273809", "revid": "56334", "url": "https://eu.wikipedia.org/wiki?curid=273809", "title": "Albert Bruce Sabin", "text": "Albert Bruce Sabin (Bialystok, Polonia, 1906ko abuztuaren 26a - Washington Hiria, AEB, 1993ko martxoaren 3a) jatorri poloniarreko estatubatuar sendagilea eta mikrobiologoa izan zen.\nBiografia.\n1921. urteaz geroztik Estatu Batuetan bizi izan zen. New Yorken egin zituen ikasketak eta doktoregoa 1931. urtean lortu zuen. Han egin zituen gizakiaren poliomielitisari buruzko lehenengo lanak. Ondoren New Yorkeko Bellevue Hospitalean lan egin zuen eta Londresko Medikuntzako Lister Institutuan ere bai. 1935ean New Yorkeko Rockefeller Institutuan sartu zen, handik bi urtera pediatria-eskolak ematen hasi zen Cincinnatiko Unibertsitatean eta 1974an Charlestonen (Hego Carolina) egon zen.\nPoliomielitisaren birusaren hazkundea gizakiaren nerbio-ehunean \"in vitro\" frogatzen lehena izan zen, eta baita birus horren jatorrien kontrako ahoko txerto bat lantzen eta lortzen lehena ere (bazen beste bat Jonas Salkek garatua intramuskularra, baina ahozkoa emateko errazagoa zen eta bizitza osorako babesa ematen zuen, biek ala biek ez zuten haien txertoa patentatu mundu guztiarengan irits zedin). Sabinek frogatu zuen, orobat, infekzioa digestio-aparatuaren bidez zabaltzen zela, eta ez arnasbideetatik. Poliomielitisaren kontrako txertoa Estatu Batuetan erabili zen gizakietan eritasun hori eragiten duen birusaren kontra. Beste eritasun biriko batzuen kontrako txertoak era aztertu zituen."}
{"id": "273810", "revid": "46380", "url": "https://eu.wikipedia.org/wiki?curid=273810", "title": "Isaac Stern", "text": "Isaac Stern (, ; Kremenets, Ukraina, 1920ko uztailaren 21a - New York, Ameriketako Estatu Batuak, 2001eko irailaren 22a) biolin-jotzailea izan zen.\nUkrainan jaioa, estatubatuar herritartasuna zuen, gurasoak San Frantziskora (Ameriketako Estatu Batuak) joan baitziren Sternek urtebete zuela. Biolina Naoum Blinderrekin eta Louis Persingerrekin landu zuen, eta hamabost urte zituela eman zuen lehenengo kontzertua (Brahmsen biolinerako kontzertua San Franciscoko Orkestra Sinfonikoarekin). New Yorken Pierre Monteuxen zuzendaritzapean jo ondoren, errezital ahaztezina eskaini zuen Carnegie Hallen. Gerra ondoren, bira bat egin zuen Europan zehar, eta Luzerna, Prades eta Edinburgoko jaialdietan jo zuen. Ganbera-musikan ere nabarmendu zen, Pablo Casalsek Leonard Rose eta Eug\u00e8ne Istominekin osatu zuen hirukotean. Maisutasun handiz jo zituen Bach, Vivaldi, Bartok, Prokofiev eta Stravinskiren lanak, eta Mozart, Beethoven, Paganini, Mendelssohn, Txaikovski, Brahms eta Bruchen pianorako kontzertuak ere sartzen zituen bere errepertorioan. Teknika liluragarria eta doinu indartsu eta beroa ziren Sternen ezaugarriak, eta XX. mendeko biolin-jotzaile handienetako bat bihurtu zen trebetasun horiei esker."}
{"id": "273811", "revid": "336", "url": "https://eu.wikipedia.org/wiki?curid=273811", "title": "Carl Maria von Weber", "text": "Carl Maria Friedrich Ernst von Weber (Eutin, Holstein, Alemania, 1786ko azaroaren 18 edo 19a - Londres, Ingalaterra, 1826ko ekainaren 5a) musikagilea, orkestra-zuzendaria eta piano-jotzailea izan zen. Weberrek Alemaniako operaren oinarriak ezarri zituen; libreto gehienak alemanez idatzita zeuden, eta askotan alemaniar historian oinarritu zen operak idazteko. Bestalde, opera erromantikoaren sortzailetzat hartzen da.\nBizitza.\nM. Haydnekin egin zituen ikasketak Salzburgon. Hamahiru urterekin lehen opera idatzi zuen, eta hamazazpi zituela Breslauko antzokiko musika-zuzendari izendatu zuten. 1803. urtean Vienan G. J. Voglerren ikasle izan zen. Hiri askotan lan egin zuen kapera maisu gisa: Breslau, Karlsruhe, Mannheim, Darmstadt, Munich eta Pragan.\n1813-1816. urteetan Pragako opera zuzendaria izan zen. 1817-1821. urteetan, \"Der Freisch\u00fctz\" (\"Isileko ehiztaria\") idatzi eta aurkeztu ondoren, garai hartako musikagile ezagunena izan zen.\nBeste lan aipagarri batzuk ditu: \"Abu Hassan \"(1810-1811), \"Euryanthe\" (1822-1823), \"Die Drie Pintos\" (1820. urtean hasia), \"Oberon\" (1825-1826); \"Turandot \"(1809) eta \"Preciosa\" (1820); \"Eskoziarrak\" (1802), \"Valsean egiteko gonbitea\" (1819)."}
{"id": "273812", "revid": "28807", "url": "https://eu.wikipedia.org/wiki?curid=273812", "title": "Joxe Mari Bakero", "text": ""}
{"id": "273813", "revid": "90204", "url": "https://eu.wikipedia.org/wiki?curid=273813", "title": "Antonio Mingote", "text": "Antonio Mingote Barrachina (Sitges, Bartzelona, Katalunia, 1919ko urtarrilaren 17a - Madril, 2012ko apirilaren 3a) gaztelaniazko idazlea, marrazkilaria, umorista eta Espainiako Errege Akademiako kidea izan zen. Zenbait eleberri \u2014\"Las palmeras de cart\u00f3n\" (1948), \"Los rev\u00f3lveres hablan de sus cosas\" (1953), \"Adelita en su desv\u00e1n\" (1991)\u2014, ipuinak eta antzezlanen bat edo beste \u2014\"El oso y el madrile\u00f1o\" (1973)\u2014 idatzi zituen, baina umorezko marrazkilari gisa egindako lan handiagatik da ezaguna eta ospetsua.\nKazeta eta egunkari askorentzat egin zuen lan, \"La Codorniz\" aldizkariarentzat eta \"ABC\" egunkariarentzat, besteak beste, eta dibulgazio historiko-umoristikoko liburu asko argitaratu zituen: \"Historia de la gente\" (1955), \"Historia de Madrid\" (1961), \"Historia del traje\" (1963), \"5 a\u00f1os de Madrid\" (1978), \"El mus: historia, reglamento, t\u00e9cnica, vocabulario\" (1980), \"Mingoterapia\" (1994) eta \"Pierna creciente, falda menguante\".\nGainera, antzerkirako eszenografiak eta jantzietarako ereduak egin zituen, margolanak, eraikuntzetarako muralak, zinema eta telebistarako gidoiak eta abar. Mingoteren estilo grafiko eta literarioan sotiltasuna eta ironia nabarmentzen dira. Marrazki-lerro azkar eta zehatzen bidez, maisu izan zen nortasuna eta ideologia deskribatzen.\nMingotek sari ugari jaso zituen, hala nola, Elisabet I.a Katolikoaren Ordena (1961), Lanaren Urrezko Domina (1996), \"Quevedos\" Umore Grafikoko Iberoamerikako Saria (1998), Arte Ederretako Merituaren Urrezko Domina (2002), Luca de Tena saria (2002) eta FAPEren Espainiako Kazetaritza Sari Nazionala (2003). 1988tik Real Academia Espa\u00f1olako kidea izan zen."}
{"id": "273814", "revid": "512", "url": "https://eu.wikipedia.org/wiki?curid=273814", "title": "Pergamino", "text": "Pergaminoa idazteko edo liburuak josteko prestatu den abere-larrua larru-papera da. Pergaminoa K.a. II. mende inguruan asmatu zen; aurretik ere erabili zen larrua idazteko, baina orduan hasi ziren teknika eta trataera berriak erabiltzen, orriaren bi aldeetan idazten eta bildukinak egin beharrean pergaminozko kodizeak edo liburuak egiten. X. mendetik mendebalean papera erabiltzen hasi zen arte, XIV. mende ingurua arte, idazteko gehien erabili zen gaia izan zen.\nPergaminoak egiteko ardi, ahuntz edo bigantxa larrua erabiltzen da batez ere; larrua urez bustitzen da eta gero karea ematen zaio ilea aska dadin eta ondoren garbitu, tenkatu eta leundu egiten da. Animalia jaioberrien larruz egindako pergamino leunei \"vellum\" izena eman ohi zaie; halakoak ziren antzinakoenak, baina geroago, eskaera handia zela eta, pergamino zabarragoak egiten hasi ziren. XII. mendean pergamino malgu leuna hasi zen erabiltzen berriro. Konstantinoplan purpuraz tindaturiko eta urrez eta zilarrez apaindutako pergaminoak egin ziren; ohitura hori Erdi Arora arte gorde zen."}
{"id": "273815", "revid": "46380", "url": "https://eu.wikipedia.org/wiki?curid=273815", "title": "Louis Pouzin", "text": "Louis Pouzin (Chantenay-Saint-Imbert, Ni\u00e8vre, 1931ko apirilaren 20a) frantziar informatikaria da.\nEskola Politeknikoan ikasketak egin ondoren, industrian lan egin zuen lehenbizi, eta MIT Institutuan, gero. Han, Fernando Corbat\u00f3k zuzendutako MAC proiektuan, Multics sistema prestatzeko lanean, parte hartu zuen (1965-1967), eta \"shell\" kontzeptua azaldu zuen, sistemako eta haren inguruko aginduen hizkuntza izendatzeko. Multics sistema aitzindaria izan zen, eta sistema hartako ideia asko gaur egungo Unixen aurki daitezke. 1971tik 1976ra, CYCLADES proiektua zuzendu zuen INRIA informatika-ikerketetako erakundean. Proiektu horri esker, Pouzinen taldea nagusi izan zen orduan sortzen ari zen ordenagailu-sareen alorrean. 1976tik 1980ra, INRIAko proiektu pilotuak zuzendu zituen Louis Pouzinek, eta CNET telekomunikazio-erakundean sartu zen gero, non sareen alorreko ikerketak bultzatu baitzituen. 1992az geroztik, aholkularitzan eta irakaskuntzan aritu da. Erretiroa hartu eta gero, NLIC Ama Hizkuntzaren Interneteko Partzuergoko Administrazio Batzordearen zuzendari izendatu zuten, eta Interneteko eleaniztasunaren defendatzaile da. 2003an, Ohorezko Legioko zaldunaren intsignia eman zioten."}
{"id": "273817", "revid": "90204", "url": "https://eu.wikipedia.org/wiki?curid=273817", "title": "David Salle", "text": "David Salle (Norman, Oklahoma, AEB, 1952ko irailaren 28a) estatubatuar margolaria da.\nBiografia.\nKaliforniako Arte Institutuan egin zituen ikasketak (1970-1975). Gero, New Yorkera joan zen bizitzera, eta 1980 inguruan hasi zen aintzat hartua izaten, Mary Boone arte-salerosleak ezagutarazi zuenean.\nIrudiak eta hitzak modu konplexu eta sarritan misteriotsuen bidez elkartuz egindako lanengatik da ezaguna. Margolanok esanahiak eta istorioak iradokitzen dituzte, baina interpretatzen zailak dira. Salle artista postmoderno eta neoespresionistatzat hartu izan dute, baina nekez sailka daiteke mugimendu jakin batean. Erabiltzen dituen irudietako asko herri-kulturatik hartuak dira, marrazki bizidunetatik eta iragarkietatik, esate baterako. Collage teknika erabiltzen du sarritan, baina paper-zatiez eta argazkiez gainera, bestelako objektuak ere itsasten ditu, hala nola zeramika-poteak eta hautsitako aulki-hankak. Margolan horietako askok emakume biluziak irudikatzen dituzte, zeinak pornografikotzat har baitaitezke, kritikari batzuen esanean. Margolanez gainera, argazkiak, filmak eta eskulturak ere egiten ditu."}
{"id": "273818", "revid": "512", "url": "https://eu.wikipedia.org/wiki?curid=273818", "title": "Walter Schottky", "text": "Walter Hermann Schottky (Z\u00fcrich, - Pretzfeld, Mendebaldeko Alemania, ) alemaniar fisikaria izan zen. Rostocken irakasle izan zen, eta 1927 urteaz geroztik Siemens Halske enpresan lan egin zuen. Goritasunezko elektroiei, hodiei, erdieroaleei, elektroakustikari eta termodinamikari buruzko lan ugari egin zituen. 1915ean tetrodoa aurkitu zuen eta 1919an haren izena duen efektua; 1935ean kristal sareetan gertatzen diren akatsak aurkitu zituen; erdieroaleak diren eraikuntzako zenbait gai ere garatu zituen."}
{"id": "273819", "revid": "336", "url": "https://eu.wikipedia.org/wiki?curid=273819", "title": "Richard Steele", "text": "Sir Richard Steele (Dublin, Irlanda, 1672ko martxoaren 12an bataiatua - Carmarthen, Gales, 1729ko irailaren 1a) Irlandako idazlea eta politikaria izan zen.\nBiografia.\nIkasketak Charterhousen eta Oxforden egin zituen eta han ezagutu zuen Addison idazlea, gerora adiskide eta lankide izan zuena. Gudarostean sartu zen, baina 1705ean utzi zuen.\n1709an \"The Tatler\" egunkaria sortu zuen; 1712an Addisonentzat lan egin zuen \"The Spectator\" egunkarian eta 1713an eta 1714an \"The Guardian\" eta \"The Englishman\" egunkarien zuzendari izan zen.\nPolitikaren alorrean, \"whig\" alderdiko kide izan zen, 1713ean diputatu hautatu zuten baina 1714an legebiltzarretik bota zuten. Jurgi I.a errege zela Drury Lane antzerkiko zuzendari izendatu zuten. Prosa, antzerkia eta kazetaritza idatzi zituen; sentimenduen komediaren sortzaileetako bat izan zen eta literatura-kazetaritzaren oinarriak jarri zituen.\nIdazlanak: \"The Christian Hero\" (1701, \"Heroi kristaua\"), saiakera; \"The Lying Lover\" (1704, \"Maitale gezurtia\"), \"The Tender Husband \"(1705, \"Senar samurra\"), \"The Conscious Lovers \"(1722, \"Maitale kontzienteak\"), Terentzioren, Corneilleren eta Moli\u00e8reren eragina duten antzerki lanak."}
{"id": "273820", "revid": "512", "url": "https://eu.wikipedia.org/wiki?curid=273820", "title": "\u00c9tienne Borne", "text": "\u00c9tienne Borne (Manduel, Gard, 1907ko urtarrilaren 22a - 1993ko ekainaren 14a) frantses filosofoa izan zen.\n1926an goi-mailako eskolan sartu zen eta han ezagutu zituen Raymond Aron, Jean-Paul Sartre eta Simone Weil. 1930ean filosofiako oposizioa lortu zuen. Irakasle-lanaz gainera, hainbat aldizkari kristau-demokratetan idazten zuen: \"L\u00b4Aube\", \"Sept, Temps pr\u00e9sent, Esprit\". Nazismoaren eta faxismoaren kontra agertu zen, eta frankismoaren kontra egin zuen. Alderdi demokrata-kristauaren kide gisa izan zuen eragin gehien Bornek. Demokrazia kristauaren ideia berritzen saiatu zen. Haren iritziz kristautasuna baliagarri izan daiteke alderdi demokratiko baten oinarri gisa; bestalde, kristau demokraziak ez du klerikala izan behar, izan ere, elizaren aparatuetatik independente baita. Horrez gainera, onartzen zuen kristauak beste talde politikoetan parte hartzea. Azkenik, onartzen zuen kristau demokraziak arrazoi izan zuela zenbait erabaki politikoetan: nazismoari uko egitea, komunismoa baztertzea, mesfidantza liberalismo ekonomikoari eta sozialismo estatikoari buruz, tokian tokiko elkarteak eta taldeak sustatzea."}
{"id": "273821", "revid": "336", "url": "https://eu.wikipedia.org/wiki?curid=273821", "title": "Friedrich Murnau", "text": ""}
{"id": "273822", "revid": "56334", "url": "https://eu.wikipedia.org/wiki?curid=273822", "title": "Heinrich Rohrer", "text": "Heinrich Rohrer (Buchs, Sankt Gallen kantonamendua, 1933ko ekainaren 6a - Wollerau, Schwyz kantonamendua, 2013ko maiatzaren 16a) suitzar fisikaria izan zen.\nZuricheko Teknologiako Suitzar Institutuan egin zituen ikasketak, eta han lortu zuen doktoregoa. 1961etik 1963ra, Estatu Batuetan lan egin zuen, New Jerseyko Rutgers Unibertsitateko ikertzaile gisa. Gero, IBM etxeak Zurichen duen ikerketa-laborategian hasi zen lanean. Han ari zela sortu zuen STM mikroskopioa, tunel-efektuko lehenengo mikroskopio elektronikoa, Gerd Binnig lankidearekin batera. Tresna horri esker iker daiteke gainaldeen egitura eta antzeman daitezke maila azpiatomikoko xehetasunak. Mikroskopio horretan, atomoetan agertzen diren elektroiak baliatu, eta tentsio handiak erabili zituzten Roherrek eta Binnigek, material baten gainaldearen eta mikroskopioaren zundaren artean korronte elektrikoa sortzeko eta materiala osatzen duten atomoen erliebe-mapa teknika berezi baten bidez lortzeko. 1986an, Rohrerrek eta Binnigek Fisikako Nobel saria eskuratu zuten lan horri esker. Ernst Ruskak ere jaso zuen sari hori, 1932an lehenengo mikroskopio elektronikoa egin izanagatik."}
{"id": "273823", "revid": "119347", "url": "https://eu.wikipedia.org/wiki?curid=273823", "title": "Grigori Zinoviev", "text": "Grigori Jevseievitx Apfelbaum, ezagunagoa Grigori Jevseievitx Zinoviev gisa (, ahoskatua; Elisavetgrad, Errusiar Inperioa, 1883ko irailaren 23agreg./irailaren 11jul. - Mosku, Sobietar Batasuna, 1936ko abuztuaren 25a), sobietar politikaria izan zen.\nBizitza.\nHamazazpi urte zituela alderdi sozialdemokratan sartu zen eta eragin handia izan zuen San Petersburgoko boltxebikeen antolakuntzan. 1905ean, iraultzaren ondoko errepresioaren kariaz, erbesteratu behar izan zuen. Kamenevekin bat eginik, 1917ko urrian matxinada armatua abiaraztearen aurkakoa zen eta iraultzaren ondoren (azaroa) mentxebikeekin eta sozialista-iraultzaileekin batera gobernua osatzearen alde azaldu zen.\nAlderdiko batzorde zentraleko kidea, III. Internazionalaren (Komintern) sortzaileetarikoa eta haren idazkari nagusia (1919-1926). Leninek aldarrikatu gerra-komunismoaren alde eta Trotskik proposaturiko sindikatuen nazionalizazioaren aurka azaldu zen. 1923an, Lenin gaixo zela, Stalinekin eta Kamenevekin batera, alderdiko buruzagi izan zen. 1926an, Trotskirekin bat egin zuen Stalinen industria politikari kontra egitearren. 1934ko Purga Handian alderditik kanporatu zuten eta Sergei Kirov hil zuelako salaketapean (1935), Moskun epaitu eta hilarazi zuten.\nZinovievek eta Kamenevek beren erruduntasuna aldarrikatu zuten.\nZiur asko Stalinen aginduz era basatian torturatua izan eta gero, zera aitortu zuen Zinovievek:"}
{"id": "273824", "revid": "56334", "url": "https://eu.wikipedia.org/wiki?curid=273824", "title": "Douglas Osheroff", "text": "Douglas Dean Osheroff (Aberdeen, Washington, Ameriketako Estatu Batuak, ) estatubatuar fisikaria da.\nBizitza.\nFisika-ikasketak egin zituen Kaliforniako Teknologia Institutuan. 1972tik 1987ra, Bell laborategietan lan egin zuen. 1987an, Fisikako eta Fisika Aplikatuko katedra atera zuen Stanford Unibertsitatean. Superfluidotasuna 1930ean aurkitu zen, helio 4an. Zientzialariek uste zuten helio 3ak ez zuela superfluido gisa jokatuko.\nOsheroff ikasle zela hasi zen helio 3arekin lanean, David M. Lee eta Robert C. Richardson fisikariekin batera. Hiru zientzialariok ez ziren superfluidotasuna ikertzen ari, isotopo horren ezaugarri magnetikoak baizik, oso tenperatura hotzetara eramanez. Hala ere, Osheroffek helio 3an presio-aldaketak sumatu uste zituen, eta isotopoa superfluido bihurtu zela pentsatu zuten zalantzarik gabe bai berak bai eta beste bi lankideek ere. Zientzialariek ez zituzten aintzat hartu emaitzok, harik eta hurrengo urtean beste zientzialari batzuek berretsi zituzten arte. Helio 3aren superfluidotasuna aurkitzeagatik, Osheroffek, Leek eta Richardsonek Fisikako Nobel saria irabazi zuten 1996an."}
{"id": "273826", "revid": "58701", "url": "https://eu.wikipedia.org/wiki?curid=273826", "title": "Morton Gould", "text": "Morton Gould (Richmond Hill, New York, 1913ko abenduaren 10 - Orlando, 1996ko otsailaren 21a) estatubatuar orkestra zuzendari eta musikagilea izan zen.\nMusika kultuaren eta jazzaren arteko sintesia egiten saiatu zen. Bere obretan herri musikako abestiak, espiritualak eta jazza tartekatu zituen. Irratian piano-jotzaile gisa aritu zen, eta klasikoei buruzko irratsaio bat gidatu zuen. Bere lehenengo obrak \"Spirituals\" (1941), orkestra eta balleterako, eta \"Fall River Legend\" (1948) balleta egitura formalez eta harmonia bakunez eginak dira. Aurreragoko lanak abstraktuagoak dira, konplexuagoak. \"Venice\" obrak (196), orkestra eta bandarako, XVII. mendeko veneziar musika imitatzen du kontrapuntuzko teknikan eta orkestraren banaketan. Broadwayko ikuskizunetarako, Hollywoodeko filmetarako eta telebista saioetarako musika egin zuen. Halaber, \"Chorale and Fugue in Jazz Cowboy Rhapsod\" eta \"Foster Gallery\" idatzi zituen, Stephen Fosterren musika oinarritzat harturik. \"Porgy and Bess\" operatik suite bat aterata, musika tresnetarako moldatu zuen. Zenbait kontzertu idatzi ditu, eta \"Sinfonietta Latinoamericana\" bat ere bai."}
{"id": "273827", "revid": "56334", "url": "https://eu.wikipedia.org/wiki?curid=273827", "title": "Kees van Dongen", "text": "Kees Van Dongen (Delfshaven, Rotterdam, Herbehereak, 1877ko urtarrilaren 26a - Monte Carlo, Monako, 1968ko maiatzaren 28a) jatorri holandarreko frantziar pintorea izan zen.\n1897az gero Parisen bizi izan zen. Bizibidea ateratzeko, beste lanbide askoren artean, karikaturak eta umorezko irudiak egin izan zituen kafetegietan eta aldizkari satirikoetan (\"L\u00b4Assiete Beurre\", \"Le Rive, L\u00b4Indiscret\"). 1904an erakutsi zituen lehen aldiz bere margolanak jendaurrean, Vollard etxean; koadro gehienak ikuspegiak ziren, inpresionistak \"(Delfsahaveneko ikuspegia, Ortzadarra, Hodeiak, Galetteko errota)\". 1906. urte aldera ordea, fauvismoaren eraginez, kolore biziak erabiltzen hasi zen eta higikunde horretako margolari ezagunenetako bat izatera iritsi zen. Oso estilo berezia zuen, bizia, oldarkorra ere bai, ikuslea bete-betean jotzen zuena. Burgesiako jendearen erretratuak egin zituen, emakumezkoenak gehienbat, eta \"Belle \u00c9poque\" garaiko lekukotasuna eman zuen bere obretan (Boni de Castellane, Edmonde Guy, Anna de Noailles, Maurice Chevalier). Bestalde liburu batzuetarako irudiak ere egin zituen (\"Mila gau eta bat gehiago\", Marcel Prousten obra osoak)."}
{"id": "273828", "revid": "512", "url": "https://eu.wikipedia.org/wiki?curid=273828", "title": "J\u00f3zef Ignacy Kraszewski", "text": "J\u00f3zef Ignacy Kraszewski (Varsovia, Polonia, 1812ko uztailaren 28a - Geneva, Suitza, 1887ko martxoaren 19a) poloniar idazlea izan zen.\nLiteraturako genero guztiak, kazetaritza, arkeologia eta historia landu zituen eta Poloniako idazle eta nobelagile erromantiko nagusienetakoa izan zen.\nBiografia.\nVilniusko unibertsitatean egin zituen ikasketak eta preso hartu zuten 1830. urtean Errusiako agintarien aurka jo zuelakoan, eta aske utzi zuten 1832an.\n\"Ateneum\" aldizkaria argitaratu zuen 1841-1852. urteetan eta \"Gazeta Codzienna\" izeneko egunkaria 1859-1862 bitartean. Erbestera jo behar izan zuen 1863an, Poloniako agintaria iraindu zuelakoan, eta Alemaniako Dresdengo hirira joan zen.\n1883an, atxilo hartu zuten Frantziaren aldeko espioitza lanak egina zatekeela eta, eta hiru urte eta erdiko espetxe-zigorra ezarri zioten Magdeburgon. 1885ean aske utzi eta Suitzara jo zuen ondokoan.\nNabari du Kraszewskik frantses idazleen eragina bere eleberrietan.\nObra nagusiak: \"Poeta i Swiat \"(1839, \"Poeta eta mundua\"), \"Zygmuntowskie czasy\" (1846, \"Segismundoren garaian\"), \"Chata za wsia\" (1853, \"Herri bazterreko etxola\"), \"Powiesc bez titulu \"(1855, \"Izenbururik gabeko eleberria\")."}
{"id": "273829", "revid": "28807", "url": "https://eu.wikipedia.org/wiki?curid=273829", "title": "Jozef Ignacy Kraszewski", "text": ""}
{"id": "273830", "revid": "96586", "url": "https://eu.wikipedia.org/wiki?curid=273830", "title": "Zhores Medvedev", "text": "Zhores Medvedev (Tbilisi, Georgia, Sobietar Batasuna, 1925eko azaroaren 14a - Londres, 2018ko azaroaren 15a) errusiar biologoa izan zen, Roy Medvedev historialariaren ospetsuaren anaia bikia.\nBizitza.\nMedikuntzako ikasketak egin zituen, eta genetika eta gerontologiako alorretan sakondu zituen gero. 1970ean, \"Eromen kontu bat\" obraren erredakziorako informazio-bilketa egiten ari zela, Kalugako erietxe psikiatriko batean sar zezatela lortu zuen, indarrean zegoen erregimen politikoko disidenteei ematen zitzaien tratua bertatik bertara ezagutu ahal izateko.\n1973an Britainia Handira erbesteratu zen, eta 1979an, bere herritartasunari uko eginda, aberrigabe bihurtu zen. Geroago, baina, britainiar herritartasuna eskatu zuen, eta onartu zioten.\nLan nagusiak, gorago aipatutakoaz gainera: \"Garapen molekular genetikoaren mekanismoak\" (1968), \"T. D. Lisenkoren goraldia eta erorikoa\" (1969), \"Hamar urte geroago\" (1973), \"Sobietar zientziak\" (1978), \"Uraletako hondamendi nuklearra\" (1979), azken bi sobietar buruzagien biografiak, \"Andropov\" (1983), \"Gorbatxov\" (1986), eta \"Txernobilgo ondarea\" (1990), 1986ko apirilean Ukrainako hiri horretan gertatutako hondamendi nuklearraren inguruko kezkei buruzkoa."}
{"id": "273831", "revid": "96586", "url": "https://eu.wikipedia.org/wiki?curid=273831", "title": "Nikolai Trubetskoi", "text": "Nikolai Sergeievitx Trubetskoi (, ahoskatua; Mosku, Errusia, 1890eko apirilaren 16a - Viena, Austria, 1938ko ekainaren 25a) errusiar hizkuntzalaria izan zen.\nBiografia.\nAristokraziako familia batean jaio zen. Hamabost urte zituela etnografia, soziologiako eta historiako artikuluak argitaratu zituen. Unibertsitatean hizkuntza indoeuroparren gramatika konparatua ikasi zuen. Kaukasoko hizkuntzak ikasi zituen, eta gero, Leipzigen, sanskritoa eta hizkuntza avestikoa.\nIrakasle izan zen Moskun, eta Iraultza ondoren Rostoven, Istanbulen, Sofian eta, azkenik, Vienan. Ferdinand de Saussure eta Baudouin de Courtenay hizkuntzalarien jarraitzailea zen; harreman handia izan zuen Roman Jakobson hizkuntzalariarekin eta Pragako eskolaren lanetan parte hartu zuen. 1928tik aurrera fonologia izan zuen azterketa eta lan guztien ardatza. Trubetskoi izan zen hizkuntzaren alderdi fonetikoa sistematizatu eta fonemaren definizio zientifikoa eman zuen lehena. Fonemak oposizio bidez sailkatu zituen eta horien tipologia finkatu zuen; alegia, estrukturalismoa hizkuntzaren alderdi fonikoari aplikatu zion. Fonologiaren oinarriak jarri zituen eta teoria bakartuak bateratu eta sistematizatu zituen."}
{"id": "273832", "revid": "512", "url": "https://eu.wikipedia.org/wiki?curid=273832", "title": "Jacques Henri Lartigue", "text": "Jacques Henri Lartigue (Courbevoie, Frantzia, 1894ko ekainaren 13a - Niza, Frantzia, 1986ko irailaren 12a) frantses argazkilaria izan zen.\nBiografia.\nZazpi urte zituela hasi zen argazkilaritzan, argazkizale porrokatua zuen aitak argazki-kamera bat oparitu zionean. Familia aberatseko semea zen; \"Belle Epoque\" garaiko glamour dotorea ezagutu zuen bere inguruan, eta inork baino hobeto betikotu zuen ingurune sofistikatu hura. Geroago mugitzen ziren gauzek erakarri zuten, batez ere lasterketetako automobilek, eta hegazkintzaren lehen saioak islatu zituen bere lanetan.\nAntzerkiarekin eta zinemagintzarekin loturiko lanak egiteaz gainera, margolaria ere izan zen Lartigue, eta, besteak beste, Marlene Dietrich eta Greta Garboren erretratuak pintatu zituen. 1963an, New Yorkeko Arte Modernoaren Museoak Lartigueren erakusketa handi bat eskaini zuen, eta 1980an \"Bonjour, monsieur Lartigue\" izeneko atzera begirako erakusketa antolatu zen Parisko Grand Palaisen.\nLartigueren lanen artean aipagarriak dira: zuri-beltzean egindako \"Frantziako Automobil Klub-aren Sari Nagusiko lehiakidea\" (1912), \"Argazkiak zigarro eta guzti\" (1927) eta \"Modaren argazkia\" (1980)."}
{"id": "273834", "revid": "512", "url": "https://eu.wikipedia.org/wiki?curid=273834", "title": "Jaime Mil\u00e1ns del Bosch", "text": "Jaime Mil\u00e1ns del Bosch Uss\u00eda (Madril, 1915eko ekainaren 8a - \"ibidem\", ) espainiar militarra izan zen. Tradizio militarreko familia batean hazia, karrera Toledoko Infanteriako Akademian hasi zuen, 1934an. Espainiako Gerra Zibilean parte hartu zuen, eta zauritu egin zuten Toledoko gotorlekuaren defentsan. Gerran legioko ofizial gisa borrokatu zen. 1941ean, Dibisio Urdinean parte hartu zuen, Bizargorri Operazioan. Buruzagi gisa, agregatu militarra izan zen Espainiako enbaxadetan Argentina, Uruguai, Txile eta Paraguain. 1971n, jeneral izendatu zuten eta Brunete Dibisio Korazatuko XII Brigadaren buruzagitza eman zioten. 1977an, teniente jeneral izendatu zuten, eta aurrerantzean III. Eskualde Militarreko Kapitaina Nagusiaren buru izan zen, Valentzian. 1981eko otsailaren 23ko kolpe militarra prestatu zuten buruzagietako bat izan zen, eta egun hartan Valentzian salbuespen egoera dekretatu zuen. 1981eko martxoan auzipetua izan zen, kolpean parte hartu zuten beste hogeita lau militarrekin batera: 26 urteko kartzela zigorra ezarri zioten eta gudarostetik bota zuten. 1991n, 75 urte zituela, kartzelatik irten zen."}
{"id": "273835", "revid": "88969", "url": "https://eu.wikipedia.org/wiki?curid=273835", "title": "Taslima Nasrin", "text": "Taslima Nasrin (; Mymensingh, -) bangladeshtar idazle eta sendagilea da.\nBiografia.\nFamilia musulman kontserbadore batean jaio zen. Aita medikua zuen, eta ikasketa horiek aukeratu zituen berak ere. Nolanahi ere, literaturan egindako lanagatik da, gehienbat, ezaguna. Emakume honen idazlanei Rabindranath Tagore, Virginia Woolf eta Simone de Beauvoirren eragina sumatzen zaie.\nEleberri eta poemetan, Indiako kasten arteko desberdintasunak eta gizon-emakumeen arteko eta aberats eta pobreen arteko desberdintasunak salatzen ditu, gizarteko tabu guztiak \u2014erlijiosoak nahiz sexualak\u2014 kritikatzen ditu, eta nabarmen uzten du bere herrialdeko emakumezkoek pairatzen duten egoera.\nBangladeshko mugimendu feministaren buruetako bat da. Idatzi dituen lan askok agintari politiko eta erlijiosoen protestak eragin dituzte, eta biraogiletzat hartu izan dute. Heriotza-mehatxupean ere egon izan da.\nLanik aipagarrienak hauek ditu: \"Shikore Bipul Khudha\" poema erotikoen bilduma (1986), \"Nirbachita Kalam\" (1991, \"Zutabe hautatuak\"), \"Lajja\" (1993, \"Lotsa\"), \"Nupurren arreba\" (1999). Suedian bizi da 1999az geroztik."}
{"id": "273836", "revid": "119347", "url": "https://eu.wikipedia.org/wiki?curid=273836", "title": "Txibtxa", "text": "Txibtxa edo muiska Kolonbiako Andeetan, Ekialdeko mendilerroan, bizi den herria eta zibilizazioa izan zen, espainiarrek konkistatu eta ia-ia suntsitu zutena.\nEspainiarrak Amerikara iritsi zirenean, txibtxak bost estatu txikitan banaturik zeuden, baina hizkuntza, erlijioa eta ohiturak berberak zituzten guztiek. Txibtxek kultura-maila handia lortu zuten, baina ez zuten idazkera ezagutzen. Artoa, patata, mandioka, kotoia eta tabakoa landatzen zuten eta gatza ustiatzen zuten. Gatza saltzera Peruraino eta Panamako istmoraino joaten ziren, urrearen truke. Oso trebeak ziren urrea lantzen. Zeramika-, eskultura- eta ehungintza-lan bikainak egiten zituzten. Txibtxek jainko asko gurtzen zituzten (eguzkia, ilargia eta zeruko argizagiak, besteak beste). Buruzagi berria hautatu behar zutenean, zeremonia bat egiten zuten eta buruzagi berria aintzira sakratuan murgiltzen zen, gorputza urre hautsez estalita; hortik sortu zen espainiarren artean El Doradoko kondaira. Jim\u00e9nez de Quesadak konkistatu zuen txibtxen lurraldea 1536-1541. urteetan.\nAzteka, Maia eta Inkekin batera, kulturalki Amerikako kontinenteko herrialderik aurreratuena zen. Espainiarren konkistaren garaian 500.000-3.000.000 tarteko herrialdea osatzen zutela uste da. Gaur egun 2005ean, Barne Ministroak egindako egindako zentsuaren arabera 14,051 Txibtxa bizi dira Kolonbian."}
{"id": "273837", "revid": "28807", "url": "https://eu.wikipedia.org/wiki?curid=273837", "title": "Muiska", "text": ""}
{"id": "273838", "revid": "12788", "url": "https://eu.wikipedia.org/wiki?curid=273838", "title": "Eug\u00e8ne Viollet-le-Duc", "text": "Eug\u00e8ne Emmanuel Viollet-le-Duc (Paris, 1814ko urtarrilaren 27a - Lausana, 1879ko irailaren 17a) frantziar arkitekto eta teorialaria izan zen, estilo neogotikoko garrantzitsuena.\nBizitza.\nParisen ikasketak egin ondoren, Italian izan zen eta geroago Frantzian zehar ibili zen bertako eraikin eta monumentuak aztertzen. Frantziako Erdi Aroko eraikin asko konpondu zituen. Lan haiei eta arkitekturaz idatzitako kritika eta historia-lanei esker egin zen ospetsu. Eraikinen jatorrizko ezaugarriak gordetzeko ahaleginak egin zituen, baina gero diseinu eta osagai berriak erabiltzen hasi zen. Zioenez, eraikinak konpontzeko, egoera baino gehiago, haien osagaien eta formen iturburu izan bide ziren arkitekturako printzipioak kontuan hartu behar dira. Printzipio horietan oinarriturik egindako lanengatik kritika ugari jaso zituen, eraikinak jatorrizko egitura eta forma galtzen zuela baitzioten zenbait adituk.\nEuskal Herrian, Abadia jauregia, Anton Abadia jaunaren egoitza, eraiki zuen Hendaian."}
{"id": "273840", "revid": "65203", "url": "https://eu.wikipedia.org/wiki?curid=273840", "title": "Luis Echeverr\u00eda \u00c1lvarez", "text": "Luis Echeverr\u00eda \u00c1lvarez (Mexiko Hiria, Mexiko, 1922ko urtarrilaren 17a - Cuernavaca, 2022ko uztailaren 8a) politikaria izan zen, Mexikoko lehendakari izana (1970-1976).\nPartido Revolucionario Institucional (PRI) alderdiko kide izan da 1940tik aurrera. Hainbat kargu izan ondoren (Prentsa eta Propaganda Saileko zuzendaria, Finantzako zuzendaria eta Gobernuko ministro), Mexikoko lehendakari hautatu zuten 1970ean. 1968an, Barne Ministerioko idazkari zelarik, ehunka ikasle hil zituzten Hiru Kulturetako plazako sarraskian. 1976 arte izan zen Mexikoko lehendakaria. Ez Estatu Batuen, ez Errusiaren alde zeuden herrien erakundea bultzatu zuen. Presidente-kargua utzi zuenean (1976), Mexikoko enbaxadore izendatu zuten UNESCOn (1979 arte). Urte horretan, Australiara eta Zeelanda Berrira bidali zuten ordezkari diplomatiko gisa. Ondoren, Hirugarren Munduko Ikerketa Ekonomiko eta Sozialen Zentroko zuzendari izan da Mexikon. 1998an, Tlatelolcoko ikasle-hilketa ikertzen zituen legebiltzarreko biltzarraren aurrean deklaratu behar izan zuen. Harrezkero, zenbait aldiz eraman dute auzitara, genozidioa leporatuta. Giza Eskubideen Latinoamerikako Elkarteko (ALDHU) presidente izan da."}
{"id": "273841", "revid": "1545", "url": "https://eu.wikipedia.org/wiki?curid=273841", "title": "Ugo Foscolo", "text": "Ugo Foscolo (Zante, 1778ko otsailaren 6a - Turnham Green, Londrestik hurbil, 1827ko irailaren 10a) italiar idazlea izan zen. Aita Veneziakoa zuen, ama, berriz, Greziakoa. Foscolok haurtzaroa Dalmazian igaro zuen, eta ondoren Veneziara joan zen (1794); idazle klasikoak eta modernoak irakurri zituen eta literaturarekiko zaletasun handia izan zuen. Borroka abertzaleek erakarririk, Napoleonen Europak liluratu zuen (\"Ode a Buonaparte liberatore\", 1797), eta Massenarekin austro-errusiarren kontra borrokan jardun zuen, eta ondoren Suitzara (1814), eta azkenik, Londresa (1816) erbesteratu zen. Foscoloren obrak erromantizismo aurreko sentiberatasuna du, antzinako edertasunaren jaierari loturik. \"Ultime Lettere di Jacopo Ortis\" (1799) obran \"Risorgimento\" garaiko borrokak goretsi zituen. \"Dei Sepolcri\" (1806) poema luzean, hildakoenganako jaierak maitasuna luzarazten duela azaltzen du. \"Le Grazie\" (1813) obra amaitu gabean Venus, Vesta eta Pallas jainkosak zeruaren eta lurraren arteko bitarteko gisa aurkezten ditu. Foscolo, bere erritmo berriekin, Italia modernoko olerkarien aitzindaria izan zen."}
{"id": "273842", "revid": "90204", "url": "https://eu.wikipedia.org/wiki?curid=273842", "title": "Agnieszka Holland", "text": "Agnieszka Holland (Varsovia, 1948ko azaroaren 28a) poloniar zinema-zuzendaria da.\nBizitza.\nVarsovian jaio arren, txikitan Txekoslovakiara joan zen bizitzera familiarekin. Hamahiru urte zituela, aita, Poloniako Alderdi Komunistako buruzagia, leiho batetik behera erori zen galdeketa batean. 1968an, sobietar armada Pragan sartu zenean, atxilo hartu zuten. Poloniara itzuli zenean, Krysztof Zanussi zuzendariaren laguntzaile aritu zen denboraldi batez. Gero, Andrzej Wajda zinemagilearekin lan egin zuen. 1981ean, Suedian film baten sustapen-lana egiten ari zela, gerra-legea ezarri zen Polonian. Harrezkero, Parisen bizi izan zen, eta haren zinemagile-karrera izugarri azkartu zen.\n\"Europa Europa\" (1990) filma nazien okupazioan nortasuna ezkutatu zuen mutil judu baten istorioa da. \"Olivier, Olivier\" (1993) filmean, berriz, erroetatik aske behingoz, gai kutunetako baten kontakizunean murgildu zen: familia-harremanak. Gai bera landu zuen hurrengo filmean ere: \"The Secret Garden\" (\u00abJardin sekretua\u00bb, 1993). Bi urte geroago, \"Total Eclipse\" filmean, Verlaine eta Rimbauden arteko hartu-eman bihurriak hartu zituen gaitzat. Zenbait telebista-sail ere zuzendu ditu. 2011n, \"In Darkness\" filma hautatu zuten Polonian, Oscarretako Atzerriko Film Onenerako hautagai."}
{"id": "273843", "revid": "1545", "url": "https://eu.wikipedia.org/wiki?curid=273843", "title": "Ruud Lubbers", "text": "Rudolphus Franciscus Marie \"Ruud\" Lubbers (Rotterdam, Herbehereak, 1939ko maiatzaren 7a - Rotterdam, 2018ko otsailaren 14a) Herbehereetako politikaria izan zen.\nBiografia.\nHerbehereetako lehen ministro izan zen 1982tik 1993ra. Hiri horretako Erasmus Unibertsitatean graduatu zen, eta bere familiaren \"Lubbers Hollandia\" ingeniaritza-lantegian lan egin zuen 1963az geroztik. Zentro-eskuineko Alderdi Kristau-demokratako kide egin zen, eta Langileen Federazio Kristauko eta Ingeniaritza Mekanikoko eta Elektrikoko Industrien Federazioetako zuzendaritza-batzordeetako kide izan zen.\nEkonomiako ministro izan zen 1973tik 1977ra koalizioko gobernu batean, eta, orduz geroztik, legebiltzarreko kide izan zen. 1978an, Alderdi Kristau-demokratako buruzagitza hartu zuen. 1982ko azaroan, lehen ministro izendatu zuten, eta Askatasunerako eta Demokraziarako Herriaren Alderdiarekin osatu zen koalizioko buru izan zen. 1989an, beste koalizio bat osatu zuen Lanaren Alderdiarekin (zentro-ezkerraldeko sozialista), eta 1993ra arte iraun zuen koalizio horrek.\nLehen ministro izan zen bitartean, Herbehereetako ekonomiaren liberalizazioa bultzatu zuen, eta Europar Batasuna sendotzeko prozesuan parte hartu zuen. 2001ean, Errefuxiatuentzako Nazio Batuetako goi-komisario izendatu zuten, eta kargu horretan jardun zuen 2005era arte."}
{"id": "273844", "revid": "336", "url": "https://eu.wikipedia.org/wiki?curid=273844", "title": "Andrei Siniavski", "text": "Andrei Siniavski (Mosku, 1925ko urriaren 8a - Paris, 1997ko otsailaren 25a) errusiar idazlea zen.\nMoskuko literatura-institutuko ikertzaile izan zen 1951-1965 urteen bitartean. \"Kontakizun fantastikoak\" bildumarekin (1955tik aurrera idatziak eta 1958. urtean argitaratuak Frantzian, Abram Tertz ezizenarekin) eta \"Errealismo sozialista\" artikulu ironikoekin aurre egin zion Siniavskik KGBri; azkenean, preso hartu eta epaitu egin zuten antisobietismoaren salaketapean (1966). Zazpi urteko espetxe zigorra eman zioten. \"Jaunak, gortea \"(1959) eta \"Gabon\" lanak dira bere lanaren hasiera eta amaiera. 1973an idazleak Sobietar Batasuna utzi zuen eta Frantziara joan zen bere emazte eta seme-alabekin; Sorbonako Unibertsitatean errusiar folkloreko eskolak eman zituen. Perestroikaren ondoren, Siniavski senar-emazteek bidaia bat baino gehiago egin zuten Errusiara, eta \u00abdemokrata\u00bb berrien kontra eginez, bat egin zuten genozidio berria salatzen zutenekin, alegia, komunista ohiekin edo nazionalista berriekin. Espetxean eman zituen urteetan hiru lan idatzi zituen, eta horien artean, \"Ahots bat koroan\" (1973) da aipagarriena."}
{"id": "273845", "revid": "448", "url": "https://eu.wikipedia.org/wiki?curid=273845", "title": "Ralph Abernathy", "text": "Ralph David Abernathy, Sr. (Linden, Alabama, Ameriketako Estatu Batuak, 1926ko martxoaren 11a - Atlanta, Georgia, Ameriketako Estatu Batuak, 1990eko apirilaren 17a) apaiz baptista eta eskubide zibilen aldeko buruzagia izan zen.\nBizitza.\n1948an artzain baptista ordenatu, 1950ean Alabaman matematikan lizentziatu eta 1951n soziologiako doktoregoa lortu zen Atlantako Unibertsitatean. Urte horren amaieran, Montgomeryko eliza baptistaren artzain bilakatu zen Alabaman. Martin Luther Kingekin batera, beltzentzat berdintasuna lortzea helburu zuten hainbat erakunde sortu zituen Estatu Batuetan; haren laguntzailerik gertukoena izan zen Abernathy 1950eko hamarkadaren bukaeran, eta 60koaren hasieran egin ziren eskubide zibilen aldeko kanpainetan. 1961ean Georgiako Atlantan aritu zen artzain-lanetan. King eta Abernathy sarritan kartzelatu zituzten desobedientzia zibileko ekintzengatik. 1968an Luther King hil zutenean, Abernathyk Southern Christian Leadership Conference (SCLC) erakundearen lehendakaritza hartu, eta Estatu Batuetako beltzen eskubide zibilen aldeko kanpainetan lan egiten jarraitu zuen. 1977 arte izan zen SCLCren lehendakari. 1989an bere autobiografia argitaratu zuen."}
{"id": "273847", "revid": "90204", "url": "https://eu.wikipedia.org/wiki?curid=273847", "title": "Hubert de Givenchy", "text": "Hubert James Marcel Taffin de Givenchy (Beauvais, Oise, 1927ko otsailaren 21a - 2018ko martxoaren 10a) frantziar moda diseinatzailea izan zen.\nBizitza.\n1945ean, Parisko Arte Ederren Eskolan sartu zen, eta Jacques Fathekin hasi zen lanean. Gero, Robert Piguetekin ikasi zuen, ondoren Lucien Lelongekin, eta, azkenik, Elsa Schiaparellirekin, zeinarekin lan egin baitzuen lau urtez. 1951n, Parisa aldatu zen, eta hurrengo urtean aurkeztu zuen lehen bilduma, Bettina modeloarekin. Givenchyk Bettina izena jarri zion, hain zuzen ere, berak asmatu eta ospe handia lortu zuen alkandora bati. Modelo harekin egindako lanak berehalako ospea eman zion, eta \"pr\u00eat-\u00e0-porter\" denda bat zabaldu zuen 1954an.\nHubert de Givenchyk Balenciaga maisuaren zenbait bezero ospetsurentzat lan egin zuen. Maisuaren tradizio klasizistaren jarraitzaile izan zen, eta jantzi dotore, soil, eroso eta klasikoak egin zituen, oro har, garaian garaiko bitxikeriak alde batera utzirik. Jantziak ez ezik, lurrinak ere sortu zituen Givenchyk, hala nola \"Interdit\" eta \"De\" (1957), \"Givenchy III\" (1970), \"Ysatis\" (1968) eta \"Amarige\" (1991) emakumezkoentzat, eta \"Monsieur de Givenchy\" eta \"Vetyver\" (1959) gizonezkoentzat."}
{"id": "273848", "revid": "59723", "url": "https://eu.wikipedia.org/wiki?curid=273848", "title": "Ernst J\u00fcnger", "text": "Ernst J\u00fcnger (Heidelberg, Alemania, 1895eko martxoaren 29a - Wiflingen, 1998ko otsailaren 17a) alemaniar eleberrigilea izan zen.\nBiografia.\nHamazazpi urte zituela sortetxea utzi ondoren, Atzerriko Legioan Afrikan barrena ibili eta Lehen Mundu Gerran aritu zen.\nIdeologia nihilista baten ildotik abiatu zen orduan eta gerra, odolaren eta izpirituaren batasun magikoa bideratzen duen estetika helburutzat jo zuen hasierako obretan: \"In Stahlgewittern\" (1920, \"Altzairuzko ekaitza\"), \"Der Kampf als inneres Erlebnis\" (1922, \"Gerra, gure ama\"), \"Feuer und Blut \"(1926, \"Sua eta odola\").\nHitlerren aldekoa ez zen arren, makinismoaren eta nazio-iraultzaren alde argitara eman zituen idatziez baliatu ziren naziak propaganda egiteko; hala ere J\u00fcngerrek nazismoa obra batzuetan kondenatu egin zuen: \"Auf den Marmorklippen \"(1939, \"Marmorezko amildegien gainean\"), \"Der Friede\" (1943, \"Bakea\", autobigrafia oharren bilduma) eta \"Heliopolis\" (1949). Eztabaidagai izan da beti J\u00fcnger eta askok leporatu diote joera garbirik agertu ez izana.\nAzken obretan, gizabanakoaren papera nabarmendu zuen, diktadura eta masa guztien aurrean: \"Gl\u00e4serne Bienen\" (1957), \"Aladins Problem\" (1983)."}
{"id": "273849", "revid": "28807", "url": "https://eu.wikipedia.org/wiki?curid=273849", "title": "Ernest J\u00fcnger", "text": ""}
{"id": "273850", "revid": "512", "url": "https://eu.wikipedia.org/wiki?curid=273850", "title": "Ismael Quiles", "text": "Ismael Quiles S\u00e1nchez (Pedralba, Valentzia, 1906ko uztailaren 4a - Buenos Aires, 1993ko otsailaren 8a) Espainiako filosofoa izan zen. Jesusen Lagundian sartu zen eta filosofia-ikasketak egin zituen M\u00e1ximo de Sarri\u00e1 eskolan, Bartzelonan. 1932an Argentinara bidali zuten, eta han bizi eta lan egin zuen aurrerantzean. Filosofia-eskolak eman zituen San Miguel eta Salvadorreko unibertsitateetan, eta Salvadorreko errektorea ere izan zen. Tomista zen funtsean haren filosofiaren ideia, baina elementu berriez jantzia eta arindua. Maurice Blondel, Gabriel Marcel eta Karl Jaspers bezalako pentsalarien eragina izan zuen, baina batez ere, Martin Heideggerrena. Gizakiaren existentziaz egin zuen azterketan, existentziaren bakartasuna eta zehaztasuna nabarmendu zuen bereziki, esperientzia tragiko banakoan. Heideggerren existentzialismoaren kontrara, \"insistentzia\" ideia proposatu zuen. Budismoa laket zitzaion, eta arrazionalismo moderatu eta tolerante baten alde egin zuen. Lanik aipagarrienak: \"La persona humana\" (1942); \"Filosof\u00eda de la Religi\u00f3n\" (1949); eta \"Tres lecciones de metaf\u00edsica Insistencial \"(1961)."}
{"id": "273851", "revid": "512", "url": "https://eu.wikipedia.org/wiki?curid=273851", "title": "Kiko Veneno", "text": "Jos\u00e9 Mar\u00eda L\u00f3pez Sanfeliu (Figueres, Girona, ), Kiko Veneno ezizenaz ezaguna, espainiar musikaria da.\nBiografia.\nAita militarra zuen, eta Andaluziara bidali zuten, Kikok bi urte zituela. Andaluzian hazi eta hezi zen. Filosofia-ikasketak egin zituen, eta unibertsitatean kantatu zuen lehen aldiz, 1971n, greba baten kariaz. Geroago, Raimundo Amador eta haren inguruko musikariak ezagutu zituen, eta Veneno taldea izango zena osatzen hasi ziren, bien ekimenez. 1977an, CBS etxearentzat grabatu zuten, Madrilen, beren lehen diskoa, \"Veneno\", eta arrakasta handia izan zuten. Hala ere, taldeak ez zuen urtebete iraun, Kiko eta Raimundo elkarrekin haserretu zirelako. 1981ean agertu zen berriro Kiko Veneno, eta \"Ser\u00e9 mec\u00e1nico por t\u00ed\" diskoa grabatu zuen hurrengo urtean. Geroztik egindako disko arrakastatsuena \"\u00c9chate un cantecito\" (1992) izan zen, Santiago Auser\u00f3n (Juan Perro) musikariaren laguntzarekin grabatua. Beste zenbait lan aipagarri: \"Si t\u00fa, si yo\" (1984), \"Peque\u00f1o salvaje\" (1987), \"El pueblo guapeao\" (1989), \"Est\u00e1 muy bi\u00e9n eso del cari\u00f1o\" (1995), \"Punta Paloma\" (1997) eta \"Puro Veneno\" (1998). Azken diskoa \"Dice la gente\" du (2010).\nDiskografia.\nKiko Veneno eta Mart\u00edn Buscaglia.\n\"El Pimiento Indomable\" (2013 eta 2014)"}
{"id": "273853", "revid": "1545", "url": "https://eu.wikipedia.org/wiki?curid=273853", "title": "Bettino Craxi", "text": "Bettino Craxi (Milan, 1934ko otsailaren 24a - Hammamet, 2000ko urtarrilaren 19a) italiar politikaria izan zen. Italiako Alderdi Sozialistan (PSI) gazterik hasi zen militatzen, eta alderdiko batzorde zentraleko kide zen 23 urterekin. Diputatu hautatu zuten 1968an, eta PSIko presidente 1976an, alderdiak botoen % 10 ere lortzen ez zuen garaian.\nAlderdia berregituratu egin zuen, komunisten aurkako estrategiari ekin, eta 1983an Lehen ministro kargua eskuratu zuen. Agintera heltzean komunisten baztertze-politikari eutsi zion, eta Kristau Demokraziarekin osatu zituen koalizio-gobernuak. Sindikatuek gogor erantzun zioten bere politika ekonomikoari, eta greba asko egin ziren bere agintaldian. 1987an dimititu egin zuen, kristau-demokratekin izandako desadostasunengatik. 1993an utzi egin zuen PSIren gidaritza, hainbat ustelkeria kasutan nahastu baitzuten, eta Tunisiara alde egin zuen. Erbestean zegoela hamalau urteko espetxe zigorra ezarri zioten Italiako epaileek, ustelkeriagatik. 1998an indargabetu egin zuen Italiako Auzitegi Gorenak bere kontrako epai larriena. Erbestean, Tunisian, hil zen, 2000. urtean."}
{"id": "273854", "revid": "46380", "url": "https://eu.wikipedia.org/wiki?curid=273854", "title": "Narciso Ib\u00e1\u00f1ez Serrador", "text": "Narciso Ib\u00e1\u00f1ez Serrador \u2014\"Chicho Ib\u00e1\u00f1ez Serrador\" eta \"Luis Pe\u00f1afiel\" izen-deiturez ere ezaguna\u2014 (Montevideo, Uruguai, 1935eko uztailaren 4a - Madril, 2019ko ekainaren 7a) zinema- eta telebista-zuzendaria izan zen. Uruguain jaioa, Espainian bizi zen 1947az geroztik. Telebistarako egin zituen saioek ospe handia eman zioten. Bereziki aipagarriak ditu \"Un, dos, tres... responda otra vez\" \u2014lehen garaikoa (1972-1978) izan zen arrakastatsuena, nahiz eta gero (1982tik 1988ra eta 1991tik 1994ra) jarraipena izan zuen\u2014 eta \"Hablemos de sexo\" (1990), non maisutasun handiz bildu baitzituen dibertsioa eta pedagogia, umorea, erotismoa eta kultura.\nBizitza.\nGurasoak antzezleak zituen, eta antzerki-lanak idazten hasi zen. Geroago, ordea, zinemarako eta telebistarako idatzi zuen. RTVEren hasieran, \"Historias de la frivolidad\" (1967) egin zuen, zeinetan erotismoaren eta zentsuraren arteko historian zeharreko borrokari buruzko ikuspegi umoretsua eskaintzen baitzuen. Aitzitik, \"Historias para no dormir\" (1970) saioan beldurrezko istorioak kontatzen ziren. Zineman, aldiz, \"La residencia\" (1969) eta \"\u00bfQui\u00e9n puede matar a un ni\u00f1o?\" (1976) beldurrezko filmak zuzendu zituen. Berrikiago, eta RTVErentzat betiere, \"Waku-Waku\" (1990) eta \"El sem\u00e1foro\" idatzi eta zuzendu zituen."}
{"id": "273855", "revid": "28807", "url": "https://eu.wikipedia.org/wiki?curid=273855", "title": "Chico Iba\u00f1ez Serrador", "text": ""}
{"id": "273856", "revid": "28807", "url": "https://eu.wikipedia.org/wiki?curid=273856", "title": "Luis Pe\u00f1afiel", "text": ""}
{"id": "273857", "revid": "28807", "url": "https://eu.wikipedia.org/wiki?curid=273857", "title": "Chicho Ib\u00e1\u00f1ez Serrador", "text": ""}
{"id": "273858", "revid": "46380", "url": "https://eu.wikipedia.org/wiki?curid=273858", "title": "Joaqu\u00edn Sanz Gadea", "text": "Joaqu\u00edn Sanz Gadea (Teruel, Espainia, 1930eko ekainaren 30a - Madril, 2019ko maiatzaren 25a) espainiar sendagilea izan zen.\nBiografia.\nSalamancan, Parisen eta Madrilen egin zituen ikasketak. 1961ean, Kongora joan zen, Osasunaren Mundu Erakundeak Kongo Operaziorako hautatu zuelako. Lehenbizi, Butara joan zen (Stanleyvilleren iparraldean), eta Lumumbako klinikaren ardura hartu zuen bere gain. Hamahiru hilabete geroago, Klinika Nazionalera eta Elizabeth Erreginaren Klinikara bidali zuten, zuzendari gisa. Halaber, Malekeko legenardun-ospitaleko zuzendari izan zen (Stranleyvillen) 1962an. Geroago, Basoko hirira bidali zuten. 1964ko udan, Kongoko gerra piztu zenean, Stanleyvilleko Rive-Gauche erietxean aritu zen. Urte haietan, lan handia egin zuen Espainiatik plasma eta ebakuntzetarako tresneria lortzeko. Kirurgia-zerbitzuko buru izan zen Matadiko Onatra Erietxean (Kongo).\n1966an, Bakearen Nobel sarirako izendatu zuten. Hura ez, baina beste sari asko jaso zituen, 1998ko Elkartasunaren Asturiasko Printzea saria, besteak beste, Nicol\u00e1s Castellanos, Vicente Ferrer eta Muhammad Yunusekin batera.\nIdazlanak.\nArtikulu asko idatzi zituen, eta zenbait liburu, hala nola hau: \"Lo que todo saharaui debe saber sobre el tracoma\" (1975)."}
{"id": "273859", "revid": "46380", "url": "https://eu.wikipedia.org/wiki?curid=273859", "title": "Eugenio Tr\u00edas", "text": "Eugenio Tr\u00edas Sagnier (Bartzelona, 1942ko abuztuaren 31 \u2212 \"ib.\", 2013ko otsailaren 10a) Kataluniako filosofo eta idazlea izan zen.\nBiografia.\nBartzelonan, Madrilen, Bonnen eta Kolonian egin zituen ikasketak. Ikasketak bukatuta, eskolak eman zituen Hego Amerikako herrialde batzuetan. Gero, Bartzelonako Unibertsitateko Arkitekturako Goi Eskola Teknikora deitu zuten, estetika- eta konposizio-katedradun gisa. Bartzelonako Filosofia Eskolaren sortzaileetako bat izan zen. Espainiako pentsamendu-bide berrien ordezkari nagusietako bat da. Lan nagusiak: \"La filosof\u00eda y su sombra\" (1969), \"Metodolog\u00eda del pensamiento m\u00e1gico\" (1970), \"Drama e identidad\" (1974), \"El artista y la ciudad\" (1976), \"Lo bello y lo siniestro\" (1982), \"Tratado de la pasi\u00f3n\" (1979), \"Del amor, el deseo y otras pasiones\" (1980), \"La dispersi\u00f3n\" (1971), \"La memoria perdida de las cosas\" (1978) eta \"La aventura filos\u00f3fica\" (1988). Hainbat sari jaso ditu, eta azken lana \"La imaginaci\u00f3n sonora\" (2010) du."}
{"id": "273860", "revid": "56334", "url": "https://eu.wikipedia.org/wiki?curid=273860", "title": "Steven Weinberg", "text": "Steven Weinberg (New York, AEB, 1933ko maiatzaren 3a - Austin, Texas, 2021eko uztailaren 23a) estatubatuar fisikaria izan zen.\nBiografia.\nCornelleko Unibertsitatean egin zituen ikasketak. Fisika Atomiko Teorikoaren Ipar Institutuan izan zen urtebetez Kopenhagen, eta 1957an eskuratu zuen doktoregoa Princetoneko Unibertsitatean. Eskolak eman zituen Berkeleyko Unibertsitatean (Kalifornia), Massachusettseko Teknologia Institutuan eta Harvardeko Unibertsitatean 1973tik aurrera.\n1967an, zatiki azpiatomikoen arteko interakzio elektromagnetikoari eta ahulari buruzko gertaera ezagunak batzen zituen hipotesia adierazi zuen, Abdus Salam pakistandar fisikariarekin batera. Aurrerago, bateratze-hipotesia delakoa esperimentu bidez frogatu zen, eta espero ziren emaitzak lortu ziren, beste hipotesi batzuekin ez bezala. 1979an, Fisikako Nobel saria jaso zuten bi fisikariek, Sheldon Lee Glashow estatubatuarrarekin batera, oinarrizko zatikien interakzioak ulerrarazteko egindako ekarpenengatik. Kosmologiaren alorrari dagokionez, \"Grabitazioa eta kosmologia\" liburua argitaratu zuen 1972an, gai horri buruzko obra garrantzitsu eta funtsezkoenetakoa."}
{"id": "273861", "revid": "46380", "url": "https://eu.wikipedia.org/wiki?curid=273861", "title": "Jean Dorst", "text": "Jean Dorst (Mulhouse, Frantzia, 1924 - Paris, Frantzia, 2001) frantses zoologoa izan zen, ornitologian espezializatua.\nBiografia.\nParisko Historia Naturaleko Museo Nazionaleko irakasle eta Zoologia Laborategiko zuzendari izan zen. Museo horretako zuzendari ere izan zen 1976tik 1985era. 1973an, Zientzia Akademiako kide hautatu zuten.\nHainbat lan idatzi zituen historia naturalari buruz, besteak beste, \"L'Univers de la vie\" (1975, \"Bizitzaren unibertsoa\") eta \"La Force du vivant\" (1979, \"Biziaren indarra\"). Nolanahi ere, hegaztiei buruzko lanak idatzi ditu, batez ere: \"Les Migrations des oiseaux\" (1956-1962, \"Hegaztien migrazioak\"), \"la Vie des oiseaux\" (1972, \"Hegaztien bizitza\"), \"Les Oiseaux ne sont pas tomb\u00e9s du ciel\" (1995, \"Hegaztiak ez dira zerutik erori\").\nDorsten lan nagusia \"Avant que la nature meure\" (\"Natura hil baino lehen\") lana da, 1965ean argitaratua eta hamazazpi hizkuntzatara itzulia. Lan horretan, gizakiaren jarduerek izadian eragin dituzten hondamen guztiak aipatzen ditu, hasi desagertu diren edo desagertzeko zorian dauden animalietatik eta kutsadura arte. Lan hori oso lagungarria izan zen mugimendu ekologista sortzeko."}
{"id": "273862", "revid": "1545", "url": "https://eu.wikipedia.org/wiki?curid=273862", "title": "Vedanta", "text": "Vedanta brahmanismoaren sei eskola nagusietako bat da, gehienbat \"Upanishad\"etan oinarritzen dena. Barne-eskolen artean aipatzekoak dira Sankararen (K.o. 788-820) eskola ez dualista (\"advaita\"), espirituaren askatasuna Brahmaren ezagutzaren bidez lor daitekeela dioena; Ramanujaren (1017-1137) eskola ez dualista, debozioa salbabide gisa proposatzen zuena, eta Madhvaren (1197-1276) Vedanta dualista, mundua, arimak eta Jainkoa beti bereizirik dauden izakiak direla dioena. Eskola horiek guztiek badituzte, hala ere, zenbait sineste guztientzat berdinak direnak: nortasunaren (\"samsara\") transmigrazioa; pizkundearen zirkuluari ihes egin nahia; Vedaren nagusitasuna; Brahmanaren munduaren kausa materiala eta instrumentala biak batera direla; nortasuna dela bakoitzaren egintzen eragilea eta haien ondorioen pairatzaile edo hartzailea. Vedanta tradizio bizia da oraindik ere, eta eragin handia du Indiako kulturan eta erlijioan. Garrantzi handiko Vedantaren jarraitzaile eta pentsalari modernoak izan dira Swami Vivekananda, Aurobindo Ghose eta Sarvepalli Radhakrisnan."}
{"id": "273864", "revid": "58701", "url": "https://eu.wikipedia.org/wiki?curid=273864", "title": "Jos\u00e9 Mar\u00eda Acu\u00f1a L\u00f3pez", "text": "Jos\u00e9 Mar\u00eda Acu\u00f1a L\u00f3pez (Pontevedra, 1903ko apirilaren 4a - Vigo, 1991ko ekainaren 4a) galiziar eskultorea izan zen.\n1920-1922 bitartean F. Asoreyren lantegian lan egin zuen, eta gero Pontevedrako Diputazioaren diru-laguntzarekin Madrilgo San Fernandoko Arte Ederren Errege Akademian ikasi zuen. Madrilen, Santiagon, Pontevedran eta Vigon erakutsi zituen bere lanak. Lan ugari egin zituen gaur desagerturik dagoen Pontecesuresko Cer\u00e1mica Celta etxearentzat, beste galiziar artista handiekin batera: Castelao, Manuel Torres, Carlos Masside, Santiago Bonome. Akademizismoaren eta eredu galiziar herrikoien arteko nahasketak bereizten du Acu\u00f1aren estiloa. Lehen aipaturiko zeramikazko eskulturez gainera, aipagarriak dira brontzez egindako lanak ere: \"Hoxe comeredes\" (\"Gaur jango duzue\"), itsasoari lotutako arazoak agertzen dituena, \"De la fiesta\" (\"Festari buruz\") kostunbrista, eta \"La carta del hijo\" (\"Semearen gutuna\"), emigrazioaren arazoa erakusten duena. Gerra Zibilaren ostean erretiratuta egon zen, harik eta 1972an berriro erakusketak egiten hasi zen arte. 1976an Eskulturako Sari Nazionala eskuratu zuen."}
{"id": "273865", "revid": "6950", "url": "https://eu.wikipedia.org/wiki?curid=273865", "title": "Hitano", "text": "Hitanoa, hiketa, toketa eta noketa, hika edo toka eta noka hitz egitea euskaraz lagunarteko hizkerako adizkera alokutiboa da. Mendebaldeko hainbat tokitan, ez dok eta badok (gizonezkoei egindako hitanoari) eta ez dona eta badona (emakumezkoei egindako hitanoari) deitu izan zaio. Euskarak izenordain bat baino gehiago erabiltzen du, solaskideari dagozkionak: \"hi\", \"zu\" (\"xu\" ere ekialdeko behe-nafarreraz) eta \"berori \"(Hegoaldean). \"Hi\" esanez gero, adizkera alokutiboa erabili ohi ditu hiztunak. \"Aditz etikoa\" ere esan izan zaio. Adizkera alokutiboetan, aditz jokatuak bigarren pertsonarekiko komunztadura du, bigarren pertsona hori aditzak adierazten duen prozesuan partaide izan gabe ere: \"Peru etorri duk eta jo naik\". Hikaz gainera, ekialdeko euskalkietan zuka (\"z\u00fcka\" zubereraz) eta xuka mintzatuz ere erabiltzen dira adizkera alokutiboak (\"Be\u00f1at hurbildu zaidazu eta jo naizu\") solakideari \"zu\" tratamendua ematean. Ez, ordea, beste euskalkietan, haietan \"zu\" esanez ere eztabadaka hitz egiten baita. Euskara batuan, hitanozko adizkera zuzenak agertzen dira (\"hik egin duk\"), baita hitanozko alokutiboak ere (\"nik egin diat\"); ez, ordea, \"zu\" eta \"xu\" pertsonen alokutiboak (\"ni etxera joan nauzu / joan nauxu\").\nLiteratura-tradizioaren arabera, adizkera alokutiboak adierazpenezko perpaus nagusietan erabili behar dira, ez mendekoetan.\nErabilera okerrak.\nGaur egungo erabilera okerrak salatzerakoan, zenbait egilek akastzat har daitezkeen bi erabilera oker zabalduenak nabarmentzen dituzte, saihetsi beharrekoak:\nHolaxe dago jasoa, besteak beste, Euskaltzaindiaren 14. arauan, non espresuki agertzen baita \u201cAlokutiboa\u201d atalean honako adierazpen hau:\n e) Galderetan ere ez da ohikoa izan alokutiboa: \"?Egingo al zionagu elkarrizketa bat?\" (&gt; \"Egingo al diogu elkarrizketa bat?\")\u201d.\nBaina argi eta garbi azaltzen du Alberdik lege hori literatur tradizio landuan hala den arren, galderazkoetan ere erabiltzeko joera aski zabaldua dela gaurko erabileran. Eta berdin baldintzazkoetan gazteen artean.\nErregistroa.\nHitanoa lagunarteko erregistroan erabiltzeko dela esatea ohikoa bada ere, tradizioan egoera formaletan ere erabili izan da. Izan ere, konfiantza handiko kideen artean hika hitz egitea ohikoa zen egoera formaletan ere. Bakarrizketan toka edo noka egitea usadioa izan da nor bere buruari mintzatzeko.\nTradizioan ez da desegokitzat hartu hika hitz egitea kide bati eta aldi berean eztabadaka hitz egitea aurrean dagoen beste kide bati. Horrela egin izan da batzar formaletan eta baita hedabideetan ere. Esaterako, batzar formal batean kide batek hitanoa erabil dezake bere konfiantza handiko kideekin eta eztabadaka hitz egin diezaieke ezagutu berri dituen beste batzarkideei. Bide beretik, hedabideetan esatariek hika egin dezakete beren artean eta eztabadaka egin diezaiekete entzuleei edo elkarrizketatzen ari diren gonbidatuari.\nBadaude euskal testu zaharrak non Jainkoari toka egiten zitzaion, Leizarraga esate baterako.\nHitanoa modu berritzailean erabili izan da literatura modernoan eta kazetaritza zenbait lanetan.\nXVI. mendea baino lehenago, alokutiborik ez.\nDirudienez, alokutiborik gabeko hitanoa da erabilera zaharrena, Xabier Kintana euskaltzainak \"oinarrizko hitanoa\" edo \"hitano murriztua\" deritzona. Alokutibozko forma adizki guztietara XVI. mendea baino lehentxeago hasi zitzaigun hedatzen eta, hasieran, Euskal Herriko toki zehatz batzuetan baino ez. Alokutiborik gabeko hitano haren lekukotasuna jasota dago, adibidez, \"Lazarragaren eskuizkribua\"n (erabilera alokutiboarekin batera).\nEuskaltzaindiak, bestalde, adizki alokutiboak arautu dituen arren, oraindik ez du arautu noiz eta nola erabili behar diren (\u00abEuskaltzaindiaren lana adizkeren formaren finkatzea izan da, eta ez da sartu erabilera arazoetan\u00bb). Beraz, euskara batuko araurik ez luke urratuko oinarrizko hitanoa erabiltzeak, nahiz eta aspalditik euskaran erabili ez den molde bat den. Horregatik, eta hitanoa izaten ari den atzerakada larria ikusirik, Xabier Kintanak proposatu du haurrei eta euskara ikasleei oinarrizko sistema hori irakastea, galbidean den hitanoa indarberritzearren, eta alokutibozko sistema konplexua errazago ikasteko oinarria izan dadin.\nHona hemen adibide batzuk, oinarrizko hitanoa (alokutibogabea) eta hitano osoa (alokutiboduna) euskara batuan aplikatuz:\nBerriz ere Lazarragaren eskuizkribura etorrita, hona hemen erabilera alokutibodunaren adibide bat (letra lodiz nabarmendu ditugu hikako lau adizkiak; erdiko biak dira alokutiboak):\nEta hemen, erabilera alokutibogabea (hau da, \"oinarrizko hitanoa;\" letra lodiz nabarmendu ditugu hikako adizki bakarra \u2014lehenengoa\u2014 eta hitano osoan alokutiboak liratekeen hiru adizkiak):\nXX. eta XXI. mendeak.\nHitanoaren erabilpena murriztuz joan zen, hizkera batzuetan desagertu arte. Hiztun batzuei zatarra, euskara-lardaskatua, prestigio eskaseko euskara, iruditu eta, pixkanaka-pixkanaka, erabilpena murriztu egin zen. Emakumezkoen hitanoa, noka, ibili zen, prestigio-galera horretan, gizonezkoen hitanoaren, tokaren, aurretik. Leku batzuetan toka egiteari eutsi, hein batean, ez baina noka, ordea, zeharo baztertu egin zen.\nBitxikeria aipagarri bezala, gogora daiteke erronkarierako azken hiztunak, Fidela Bernatek (1898-1991), Uztarrozeko euskalkiaren eta erronkarieraren azken hiztunak, noka egiten zuela, amari eta izebei ikasia."}
{"id": "273866", "revid": "28807", "url": "https://eu.wikipedia.org/wiki?curid=273866", "title": "Hiketa", "text": ""}
{"id": "273867", "revid": "28807", "url": "https://eu.wikipedia.org/wiki?curid=273867", "title": "Hika", "text": ""}
{"id": "273868", "revid": "7205222", "url": "https://eu.wikipedia.org/wiki?curid=273868", "title": "Mar\u00eda Milagros Rivera Garretas", "text": "Mar\u00eda Milagros Rivera Garretas (Bilbo, 1947ko azaroaren 26a) bizkaitar historialari eta saiakeragilea da.\nHistoria eta Kultura Antropologiako ikasketak egin zituen, eta Estatu Batuetako eta Europako zenbait Unibertsitatetan sakondu zituen gero. Azkeneko urteetan Erdi Aroko Historia irakasle izan da, Bartzelonako Unibertsitateko Geografia eta Historia Fakultatean. Gainera, Centre d'Investigaci\u00f3 Hist\u00f2rica de la Dona erakundearen sortzaileetako bat da, eta zuzendaria. Bere ikerketa-lana hiru arlotan oinarritu da: Erdi Aroko Gaztelako historia soziala, garai hartako emakumeen bizitza eta obraren interpretazioa, eta egungo feminismoaren teoria eta praktika.\nLanik aipagarrienak: \"Textos y espacios de mujeres. (Europa, siglos IV-XV)\" (1990, \"Emakumeen testuak eta espazioak: Europa [IV-XV mendeak]\"), \"Nombrar el mundo en femenino. Pensamiento de las mujeres y teor\u00eda feminista\" (1994, \"Mundua femeninoz izendatu: emakumeen pentsamendua eta teoria feminista\"), \"El fraude de la igualdad\" (1997, \"Berdintasunaren iruzurra\"). Gainera, ikerkuntza historikoko eta kritika feministako artikulu askoren egilea da."}
{"id": "273869", "revid": "28807", "url": "https://eu.wikipedia.org/wiki?curid=273869", "title": "Mar\u00eda-Milagros Rivera Garretas", "text": ""}
{"id": "273870", "revid": "336", "url": "https://eu.wikipedia.org/wiki?curid=273870", "title": "Maurice Thorez", "text": "Maurice Thorez frantses politikaria izan zen (Noyelles-Godault, Pas-de-Calaisetik hurbil, 1900eko apirilaren 28 - Itsaso Beltza, 1964ko uztailaren 11). Meatzaria zen, baina lanetik bota zuten politikan aritzeagatik. 1919an alderdi sozialistako kide eta 1930. urtean alderdi komunistako idazkari nagusia izan zen. 1932. urtean diputatu hautatu zuten. Maroko eta Aljeriako kanpainen aurka agertu zen eta 1939. urtean gudarostera joateari uko egin zion; frantses herritartasuna kentzeaz gainera, kartzela zigorra ezarri zioten baina Sobietar Batasunera erbesteratu zen. 1943an Komiterna deuseztatzeko eztabaidetan parte hartu zuen. 1944an, amnistia eman ziotelarik, Frantziara itzuli zen eta diputatu hautatu zuten berriro, de Gaulleren agintaldian. 1947. urtean, Ramadierrek komunistak aginpidetik baztertu zituenean, alderdiko barne arazoetan murgildu zen. 1952. urtean alderdiko idazkari nagusi hautatu zuten berriz, eta kargu horretan egon zen 1964. urtea arte. \"Fils du peuple\" (1937, \"Herriko semea\") eta \"Une politique de grandeur fran\u00e7aise\" (1949, \"Frantziaren handitasunaren politika\") saiakerak idatzi zituen."}
{"id": "273871", "revid": "46380", "url": "https://eu.wikipedia.org/wiki?curid=273871", "title": "Maurice Utrillo", "text": "Maurice Utrillo (Paris, Frantzia, 1883ko abenduaren 26a - Dax, Frantzia, 1955eko azaroaren 5a) frantses pintorea izan zen.\nBiografia.\nSuzanne Valadon pintorearen semea zen, eta Miguel Utrillo pintorearengandik hartu zuen abizena. Oso gazte zelarik erietxe batera eraman zuten alkoholismoa sendatzeko. Garai horretan ekin zion margotzeari eta eritegiko leihotik ikusten zituen ikuspegiak pintatzen hasi zen. Sisley eta Pissarro inpresionisten eragina izan zuen hasieran, baina 1907. urte inguruan inpresionisten eragina baztertu eta garai zuria (1907-1916) deitu zitzaion aldiari ekin zion. Garai honetan kolore zuria nagusi zuten 700-800 obra ondu zituen Utrillok. Handik aurrera kolore biziagoak erabiltzen hasi zen, eta amaren eragina nabaria den garai baten ondoren, heldutasun handia erakusten zuten ikuspegiak egin zituen.\n1913. urtean lehen erakusketa egin zuen Eug\u00e8ne Blot galerian. Alkoholismoa zela eta, eritegietan egonaldi bat baino gehiago egin behar izan bazuen ere ospe handiko pintorea izan zen. 1934. urtean Lucie Valore pintorearekin ezkondu zen.\nObrak: \"Impasse Cottin \"(1910), \"Rue Ravignan \"(1911), \"Place du Tertre \"(1911)."}
{"id": "273872", "revid": "512", "url": "https://eu.wikipedia.org/wiki?curid=273872", "title": "George Biddell Airy", "text": "Sir George Biddell Airy (Alnwick, Northumberland, Ingalaterra, 1801eko uztailaren 27a - Greenwich, Ingalaterra, 1892ko urtarrilaren 2a) britainiar matematikaria izan zen.\nBiografia.\nCambridgen egin zituen ikasketak eta graduatu ondoren bertako irakaslea izan zen. 1828an Astronomiako irakasle eta Cambridgeko Behatokiko zuzendari izendatu zuten. 1835etik 1881era Erregearen Astronomo izan zen.\nAiryk ekarpenik garrantzitsuenak matematika eta astronomiaren alorretan egin ditu: Venus eta Ilargiari buruzko teoriak hobetzeaz gainera, optika-tresnen bazterreko interferentziak ere aztertu zituen. Gainera, ortzadarraren ikerketa matematikoa egin zuen eta Lurraren dentsitatea kalkulatu zuen pendulu baten bidez.\nAiry hainbat elkarte ezagunetako kide izan zen, besteak beste, Errege Elkarteko kide (1836), Britainiar Elkarteko mahaiburu (1851), eta Londresko Errege Elkarteko zuzendari (1871).\n1874an, Venusen mugimendua ikusteko bidaldi bat antolatu zuen.\n\"On the Algebraic and Numerical Theory of Errors of Observations\" (\"Behaketen erroreen teoria aljebraiko eta zenbakizkoa\") liburua idatzi zuen, Cambridgen eragin handia izan zuena."}
{"id": "273873", "revid": "56334", "url": "https://eu.wikipedia.org/wiki?curid=273873", "title": "Emilio Barber\u00e1 Gillem", "text": "Emilio Barber\u00e1 Gillem (Valentzia, Espainia, 1946ko otsailaren 14a) irakaslea eta ikertzailea da, Euskal Herriko Unibertsitateko errektore izandakoa.\nBizitza.\nValentziako Unibertsitatean egin zituen Medikuntza ikasketak. Unibertsitate berean, Giza Anatomiaren inguruko ikasketa bereziak egin zituen (1964) eta Patologien inguruko espezialitatea, berriz, Frankfurteko Unibertsitatean (1965-1966). Valentziara itzuli eta Hematologian espezializatu zen, bertako Unibertsitatean. Matematika eta Estatistika ikasketak ere egin zituen 1968an. Medikuntza-arloan lan-esperientzia izan du, 1970tik 1991. urtera bitartean.\nIrakasle izan da hainbat Unibertsitatetan: Valladolidekoan (1980), Valentziakoan (1980-1981) eta EHUko Biologia Molekularraren Saileko zuzendaria izan da (1986-1991). Euskal Herriko Unibertsitatean hainbat kargu izan ditu: errektoreorde (1983-1986) eta errektore (1986-1991). EHUko errektore izan zen bitartean, ustelkeria kasuak zirela eta, iskanbila franko bizi izan zituen; karguari uko egin zion 1990an, eta Valentziara itzuli zen. Estatu Batuetako hainbat Unibertsitatetako irakasle gonbidatua izan da."}
{"id": "273875", "revid": "28807", "url": "https://eu.wikipedia.org/wiki?curid=273875", "title": "Mariv\u00ed Bilbao-Goyoaga", "text": ""}
{"id": "273876", "revid": "58701", "url": "https://eu.wikipedia.org/wiki?curid=273876", "title": "Joaqu\u00edn Vaquero Palacios", "text": "Joaqu\u00edn Vaquero Palacios (Oviedo, 1900eko ekainaren 9a - Madril, 1998ko urriaren 28a) espainiar pintorea, eskultorea eta arkitektoa izan zen. Rub\u00e9n Dar\u00edoren iloba baten senarra eta Joaqu\u00edn Vaquero Turcios pintore eta eskultorearen aita. Artista berezia izan zen, aldi berean landu baitzituen pintura, eskultura eta arkitektura. Espainiako Arte Ederretako Akademiaren zuzendariordea izan zen Erroman. Arkitekto gisa, aipagarriak ditu, Grandas de Salime, Miranda, Proaza, Abo\u00f1o eta Tanesko indarretxeak (Asturiasen denak), haren eskulturez eta pinturez apainduak eta hornituak guztiak. Beste lan aipagarrienetako bat Santiagoko azoka du. Pintore gisa, bigarren domina eskuratu zuen 1941eko Arte Ederretako Erakusketa Nazionalean, eta Gudarostearen Domina 1948an. Italiar paisaiaren atzerritarrentzako pintura erakusketan, Viarregion (1945), bi obra saritu zizkioten. 1969an San Fernandoko Arte Ederretako Akademiako kide izendatu zuten. Asturiar Ikasketetako Institutuko ohorezko kidea zen eta Oviedoko Unibertsitateko \"honoris causa\" doktorea. Espainiako Arkitekto Elkarteak Arkitekturako Urrezko Domina eman zion."}
{"id": "273877", "revid": "56334", "url": "https://eu.wikipedia.org/wiki?curid=273877", "title": "Christa Ludwig", "text": "Christa Ludwig (Berlin, Alemania, 1928ko martxoaren 16a - Klosterneuburg, 2021eko apirilaren 24a) alemaniar mezzosopranoa izan zen.\nBizitza.\nGurasoek Vienako Volksoperren kantatzen zuten. Txikitatik bizi izan zen musika-giroan. Lehenengo irakaslea ama izan zuen. Gero, Frankfurta joan zen H\u00fcni-Mihacekekin ikastera. Hiri horretan egin zuen debuta, hain zuzen ere, Johann Straussen \"Saguzaharra\" lanarekin. Ondoren, Rossiniren hainbat operatan lan egin zuen, hala nola \"La Cenerentola\" eta \"Sevillako bizargina\" obretan. Mozarten \"Figaroren ezteiak\" operan ere garrantzizko lana egin zuen.\nBeste mezzosoprano asko bezala, Ludwig ere saiatu zen soprano-paperetan. Soprano gisa egin zituen paperen artean, aipatzekoa da Beethovenen \"Fidelio\" operako protagonistarena. Richard Wagnerren \"La Walkiria\" laneko Brunildaren papera kantatzea proposatu ziotenean, ordea, atzera egin zuen, eta mezzosoprano-paperetara itzuli zen. Ludwigen lana, dena dela, ez zen opera-lanetara mugatu, hainbat kontzertu-ziklotan ere parte hartu zuen, besteak beste, Gustav Mahlerren \"Kindertoten Lieder\" eta \"Lied von del Erde\" lanetan."}
{"id": "273878", "revid": "512", "url": "https://eu.wikipedia.org/wiki?curid=273878", "title": "Juan Navarro Baldeweg", "text": "Juan Navarro Baldeweg (Santander, 1939ko ekainaren 11) espainiar arkitekto eta pintorea da.\nArte eta Arkitekturako ikasketak egin zituen Madrilen. 1970ean, atzerrira joan zen ikastera, Juan March Fundazioak emandako beka bati esker, eta Pennsylvania eta Yaleko Arkitektura Eskoletan aritu zen irakasle laguntzaile. 1977az geroztik, arkitektura-proiektuetako irakaslea da Madrilgo Arkitektura Eskolan. Rafael Moneorekin batera, gaur egungo arkitekto aktiboenetako bat da, hainbat arkitektura-lehiaketa irabazi baititu, hala nola Madrilgo etxebizitza familiabakarrak egiteko lehiaketa (1978), A House for Friedrich Schinkel nazioarteko-lehiaketa (1979), Madrilgo San Francisco el Grandeko lehiaketa (1982), Salamancako Palacio de Congresos y Exposiciones de Castilla y Le\u00f3n egiteko ideia-lehiaketa (1985) eta Bartzelonako Olinpiar Hiriko Entrenamenduetarako Pabilioiaren lehiaketa (1988). 1988an, Berrikuntza eta Birgaikuntzako lehen saria irabazi zuen, Murtzian egin zuen Segura ibaiko Erroten Museo Hidraulikoa eta Kultura Etxeagatik. 1990ean, Arte Plastikoetako Sari Nazionala jaso zuen."}
{"id": "273879", "revid": "15251", "url": "https://eu.wikipedia.org/wiki?curid=273879", "title": "Jos\u00e9 Orueta", "text": "Jos\u00e9 de Orueta P\u00e9rez de Nen\u00edn (Bilbo, 1866ko maiatzaren 10a - Orueta, Mungia, 1934) bizkaitar politikaria, finantza-gizona eta idazlea izan zen. Zuzenbideko ikasketak egin zituen arren, industria-jardueraz eta ekonomiaz arduratu zen, batez ere. Enpresa garrantzitsuetako zuzendaria izan zen Bizkaian eta Gipuzkoan (Zorrotzako lantegiak, Sociedad Espa\u00f1ola de Construcciones Met\u00e1licas, Beasaingo tren-bagoien fabrika, Errenteriako Altzairugintza), eta \"Liga de Productores Vizca\u00edna\" elkarteko kide izan zen. Orueta diputatu hautatu zuten Tolosan, liberalen alderditik, 1905, 1915 eta 1923. urteetan, eta lan gaitza egin zuen zerga-erreformaren eta Kontzertu Ekonomikoaren inguruan. 1919. urtean, Estatutua erredaktatu behar zuen Legebiltzarretik kanpoko Batzordeko kide izan zen, eta Eusko Ikaskuntzako Autonomia Batzordeko kide. Bilboko Elkarte Filarmonikoa elkartea sortu zuen beste lagun batzuekin batera, eta bertako Batzorde Iraunkorreko kide izan zen \"Arte\" sailean (1918-1922). Eusko Ikaskuntzako Elkarteko lehendakariorde izan zen bestalde, 1930-1934 urteetan. \"RIEV\" agerkarian idatzi zituen lan aipagarrienak."}
{"id": "273880", "revid": "46380", "url": "https://eu.wikipedia.org/wiki?curid=273880", "title": "Pablo Palazuelo", "text": "Pablo Palazuelo (Madril, 1916ko urriaren 6a - Galapagar, 2007ko urriaren 3a) espainiar margolari, eskultore eta grabatzailea izan zen. Abstrakzio geometrikoaren ordezkari nagusietako bat. Arkitektura-ikasketak egin zituen Ingalaterran. 1940ko hamarraldian higikunde abstrakzionistaren barruan margotzen hasi zen, \"Paul Kleeri omenaldia\" (1948) obrak erakusten duen bezala. 1940. urtearen bukaeran lehenengo marrazki konstruktibista garbiak egin zituen. 1949an diru-laguntza lortu zuen Parisen, eta han geratu zen 1969 arte. Haren garaiko higikunde \"informalista\" ez bezala, Palazueloren 1950eko hamarraldiko obra abstrakzio geometrikoaren barruan sartzen da: kolore garbiko plano irregularrak espazioan jarrita, bata bestearen gainean edo ondoan, lerro zuzenez eta makurrez zeharkatuak. Haren pinturak erritmo naturalagoetara jo zuen pixkana-pixkana. Hurrengo hamarraldiko bere obrak ere soiltasun eta garbitasun horri eutsi zion, \"Monroy\" (1974) sailean edo \"Bachelard-i omenaldia\" (1977) obretan ikus daitekeen bezala. Azkeneko urteetan, baina, eskulturek eta grabatuek garrantzi handia hartu zuten bere obran."}
{"id": "273882", "revid": "336", "url": "https://eu.wikipedia.org/wiki?curid=273882", "title": "Mstislav Rostropovitx", "text": "Mstislav Rostropovitx (; Baku, Azerbaijan, Sobietar Batasuna, 1927ko martxoaren 27a - Mosku, 2007ko apirilaren 27a) errusiar biolontxelo-jotzailea izan zen.\nBiografia.\nMoskuko kontserbatorioan egin zituen ikasketak, eta 1957. urtean irakasle izendatu zuten.\n1950. urtetik aurrera kontzertuak eman zituen Europan eta Amerikan, arrakasta handiarekin.\n1970. ondorengo urteetan sobietar gobernuari aurka egiteagatik herritartasuna kendu zieten berari eta emazteari, Bolxoi antzokiko sopranoa zen Galina Vishnevskayari.\n1977. urtetik Washington D.C.ko orkestra sinfonikoko musika zuzendaria izan zen.\n1989an berreskuratu zuen sobietar herritartasuna, eta hurrengo urtean, hamasei urteko erbestealdi baten ondoren, emanaldi bat eskaini zuen Sobietar Batasunean.\n1991n Moskura joan zen demokrazia sortu berriarekin, estatu kolpearen mehatxupean baitzen, bere elkartasuna erakustera; bera izan zen Yeltsinen ondoan egon zen intelektual famatuena.\nBereziki interesatzen zitzaion Johann Sebastian Bachen obra, eta haren suiteak grabatzea izan zuen azken urteetako proiekturik handiena (1995).\nSari asko jaso zituen, eta 30 honoris causa doktorego, mundu osoan."}
{"id": "273883", "revid": "28807", "url": "https://eu.wikipedia.org/wiki?curid=273883", "title": "Rostropovitx", "text": ""}
{"id": "273884", "revid": "28807", "url": "https://eu.wikipedia.org/wiki?curid=273884", "title": "Mstislav Rostropovich", "text": ""}
{"id": "273885", "revid": "28807", "url": "https://eu.wikipedia.org/wiki?curid=273885", "title": "Rostropovich", "text": ""}
{"id": "273886", "revid": "96586", "url": "https://eu.wikipedia.org/wiki?curid=273886", "title": "Theodor Storm", "text": "Theodor Storm (Schleswig, Ipar Frisia, Alemania, 1817ko irailaren 14a - Hademarschen, Alemania, 1888ko uztailaren 4a) frisiar-alemaniar poeta eta eleberrigilea izan zen. Alemaniaren aldeko jarrerak Danimarkako agintariekin gatazkan sartu zuen bere jaioterriko Schleswigen, eta hamar urte baino gehiago eman zituen erbestean. Poesian, alemaniar errealismoaren jarraitzaile nagusietakoa izan zen.\nBiografia.\nBeranduko erromantizismotik hartu zituen poesia-ereduak, eta E. M\u00f6rike, G. Keller, P. von Heyse eta I. Turgenev izan zituen adiskide. Stormen hasierako poesia lirikoak abestien antzekoak ziren, soilak. Maitasuna, izadia eta herriari zion maitasuna izan ziren gai erabilienak \"Gedichte\" (1852, \"Olerkiak\"). Legegizona izan zen lanbidez, eta Husumen aritu zen lanean 1853. urte arte, baina daniarrek Schleswig hartu zutenean handik joan beharra izan zuen. Aberriaren gaia askotan aipatu zuen garai horretako lanetan. Lirikaren aldirik gorena 1865ean, emaztea hil zitzaion urtean izan zuen. Urte horretan idatzi zuen \"Tiefe Schatten\" poema liburua. Harrezkero, gero eta errealismo-kutsu handiagoa zuten eleberriak idazten hasi zen, besteak beste: \"Immensee\" (1850), haurtzaroko oroitzapenak biltzen dituena, \"Der Schimmelreiter \"(1888, \"Zaldi zuriko zaldikoa\"), \"Pole Popensp\u00e4ler\" (1864), \"Im Schloss\" (1861, \"Gazteluan\")."}
{"id": "273887", "revid": "512", "url": "https://eu.wikipedia.org/wiki?curid=273887", "title": "Genaro Alas Rodr\u00edguez", "text": "Genaro Alas Rodr\u00edguez (Madril, Espainia, 1926ko apirilaren 29a) arkitektoa da.\nBizitza.\nMadrilgo Arkitekturako Goi Eskola Teknikoan egin zituen ikasketak. 1945ean, Caceresko Kolonizazio Institutu Nazionaleko arkitekto izendatu zuten, eta, 1956an, Arkitekturako Zuzendaritza Nagusiaren ordezkari Extremaduran. 1955ean, Pedro Casariegorekin elkartu, eta Alas y Casariego arkitektura-enpresa sortu zuten, egungo espainiar arkitekturan garrantzi handia izan duena.\n1960ko hamarkadaren hasieran, Europako eraikuntza-alorrean aurrefabrikazioa ikertzen zuen espainiar taldeko kide aukeratu baitzuten, Europako erdialdeko hainbat herrialde bisitatu zituen. 1966an, doktore-maila lortu zuen arkitekturan.\nAlas y Casariego enpresak egindako arkitektura-lanetan, aipagarriak dira, besteak beste: Monky kafe-fabrika (1960), Centro eraikina (Madril, 1965), Madrilgo Castellana ibilbideko Windsor eraikina (1974-1979) eta enpresa horren lanik teknologikoena den Tres Cantosko tren-geltokia eta merkataritzagunea (1986). Enpresa horrek zuzendu zituen, besteak beste, Madrilgo Picasso dorrearen eraikuntza-lanak."}
{"id": "273888", "revid": "512", "url": "https://eu.wikipedia.org/wiki?curid=273888", "title": "Jean Clareboudt", "text": "Jean Clareboudt (Lyon, Frantzia, 1944 - Istanbul, Turkia, 1997ko apirilaren 7a) eskultore eta diseinatzaile frantsesa izan zen.\nBiografia.\nParisko Arte Aplikatuen Eskolan eta Arte Ederretako Unibertsitatean ikasi zuen. Aipagarriak ditu \"Conditions\" sailak, \"Condition 2\" (1983), \"Condition 4\" (1985) zenbait leku edo arkitektura eraikuntzarekin lotura duten lanak biltzen dituztenak. Clareboudtek ez zuen lantegirik, bere lanak bisitatzen zituen herrialde eta lekuetan bertan egiten saiatzen zen. Haren sailak ez ziren gai bati buruzko aldaerak, berak forma ematen zion egoera baten aukerak baizik; \"Condition\" izeneko sailak, esaterako, sakontasunean baino ez zuten antzik. Bestalde, aniztasuna zen Clareboudten lanaren ezaugarrietako bat. Hala ere, sailak osatzen zuten lanek seinale bat izaten zuten, eta materialaren edo horien arteko kontraste jokoaren bidez adierazten zituen: harria eta beira, zura eta ehuna, leuna eta pikortsua. Clareboudtek hainbat ohar koaderno utzi zituen, berez obrak direnak, zeinetan lanaren inguruko oharrak idatzi eta biltzen zituen: objektu-puskak, eskemak, gogoetak, bidaietan egindako oharrak."}
{"id": "273889", "revid": "336", "url": "https://eu.wikipedia.org/wiki?curid=273889", "title": "Gladys Greene", "text": "Gladys Greene (izengoitia: \"Jean Arthur\") estatubatuar zinema-antzezlea izan zen (New York, 1900eko urriaren 17 - Carmel, Kalifornia, 1991eko ekainaren 19a). Argazkietarako modelo-lanak egin ondoren, zineman John Forden \"Cameo Kirby\" (1923) filmarekin egin zuen debuta. Columbia etxeak kontratatu zuen, eta film soinudunak egiten hasi zirenean, komediaren generoan espezializatu zen. Zuzendaririk handienekin lan egin zuen: John Fordekin \"The Whole Town\u00b4s Talking \"(1934), Cecil B. De Millerekin \"The Plainsman\" (1936), Frank Borzagerekin \"History is Made at Midnight \"(1937), Mitchell Leisenekin \"Easy Living \"(1937), eta Frank Caprarekin \"Mr. Deeds Goes To Town\" (1936), \"You Can\u00b4t Take it With You\" (1938) eta \"Mr. Smith Goes To Washington\" (1939). Azken film hauetan Gary Cooper eta James Stewartekin batera jardun zuen protagonista gisa. 1940ko hamarraldian film gutxiagotan parte hartu zuen: Billy Wilderren \"A Foreign Affair \"(1948), eta George Stevensen \"The Talk of Town\" (1942), \"The More the Merrier\" (1943) eta \"Shane \"(1953). Hori izan zen bere azken filma. Ondoren, telebistako zenbait programatan ere agertu zen."}
{"id": "273891", "revid": "56334", "url": "https://eu.wikipedia.org/wiki?curid=273891", "title": "Ant\u00f3n Larrauri", "text": "Ant\u00f3n Larrauri Riego (Bilbo, Bizkaia, 1932ko apirilaren 30a - \"ib.\", 2000ko abenduaren 21a) bizkaitar musikagilea izan zen.\nBiografia.\n70eko hamarkadan musikagintzan erabat murgildu zenetik hil zen arte, ehun bat obra sortu zituen, genero ugari landuz, hala nola ganbera-musika, orkestra handietarako lanak eta abesbatzarakoak, euskal musika tradizionalean oinarritutako lanak eta azken joeretan koka litezkeen obrak uztartuz.\nAurreko urteetako lanarekin jarraituz, eta beste lan askoren artean, Europako Musikaren Urtea ospatzeko agindu zioten \"Oraci\u00f3n al cosmos\" 20 ahots mistotarako egindako obra estreinatu zuen 1985ean eta Euskadiko Orkestrak estreinatu zuen \"Lai\u00f1oa\" orkestra eta sopranorako obra sortu zuen 1992an.\n1997an, Bilboko Udalak eta Bizkaiko Foru Aldundiak hala eskatuta, \"Bestelako gudariak\" obra estreinatu zuen.\nZinemarako musika ere landu zuen. Azken urteetan lankidetza estua izan zuen Euskadiko eta Bilboko Orkestra Sinfonikoekin. Hil zenean, amaitu gabe utzi zuen bere lana: une hartan orkestra handi baterako obra sinfonikoa idazten ari zen, Ant\u00f3n Larrauriren hitzetan, bere biziko lanik garrantzitsuena izango zena."}
{"id": "273892", "revid": "28807", "url": "https://eu.wikipedia.org/wiki?curid=273892", "title": "Ant\u00f3n Larrauri Riego", "text": ""}
{"id": "273893", "revid": "46380", "url": "https://eu.wikipedia.org/wiki?curid=273893", "title": "Sol LeWitt", "text": "\"Artikulu hau artista estatubatuarrari buruzkoa da; beste esanahietarako, ikus \u00abSol\u00bb.\"\nSol LeWitt (Hartford, Connecticut, 1928ko irailaren 9a - New York, 2007ko apirilaren 8a) estatubatuar artista izan zen.\n1945-49 bitartean Syracuseko Unibertsitatean ikasi zuen, eta 50eko hamarkadan diseinatzaile grafiko lanak egin zituen New Yorkeko arkitekto enpresa baterako. 1964-1967 bitartean New Yorkeko Arte Modernoaren Museoaren Eskolako irakasle izan zen. 1965ean kubo irekien eskulturak egiten hasi zen; egurrez edo metalez egindako egiturak, hasieran beltzez eta gero zuriz pintatuak, ikuspuntuaren arabera irudi geometriko ezberdinak irudikatzen dituztenak. \"Box in the Hole\" (1968) da ildo horretako obra adierazgarrienetako bat. 1968an, berriz, hormetan marrazkiak egiten hasi zen, eta lehena New Yorkeko Paula Cooper arte aretoan erakutsi zuen. Hormetako lehen marrazkietan arkatz beltzez eginiko lerro fin-fin bat izan ohi zen osagai nagusia, baina 80ko hamarkadan koloreak eta irudi geometriko handiak ere sartu zituen, hala nola, laukiak beste lauki batzuen barruan, edota elkarren ondoko hirukiak. Bere burua artista kontzeptualtzat zuen eta ukatu egiten zuen minimalista zenik."}
{"id": "273894", "revid": "512", "url": "https://eu.wikipedia.org/wiki?curid=273894", "title": "Gary McMichael", "text": "Gary McMichael (Lisburn, Ipar Irlanda, 1969) britainiar politikaria da.\nUlsterreko Alderdi Demokratikoko buruzagia izan zen. Oso gaztetatik aritu zen politikaren inguruan, eta langile-elkarte bat sortu zuen jaioterrian 1987an. Haatik, 1988an, aita hil zitzaionean, gehiago sartu zen politikaren munduan, eta Ipar Irlandako politikari gazteenetako bat bihurtu zen. Hogeita hiru urte zituela, Lisbumeko Batzorderako hautatu zuten, eta, handik urtebetera, IRAk alderdiko buru zen Raymond Smallwoods hil zuenean, McMichael hautatu zuten postu horretarako. Horretaz gainera, UDPko ordezkari izan zen su-etena lortzeko elkarrizketetan. McMichaelek arrakasta handia izan zuen denbora gutxian Ipar Irlandako alderdi politikoen artean. Oro har, McMichaelen jarrera politikoa, protestante unionisten interesen aldekoa da argi eta garbi, baina bi komunitateen artean bakea egitearen aldekoa ere bai. Irlandako katolikoen errealitatearekiko tolerantea bada ere, gogor egin du Sinn Feinen kontra. Bake-hitzarmena lortzeko helburuarekin, Stormonten egin ziren hitzaldietan ere parte hartu zuen."}
{"id": "273895", "revid": "20653", "url": "https://eu.wikipedia.org/wiki?curid=273895", "title": "Jakob Steiner", "text": "Jakob Steiner (Utzenstorf, 1796 - Berna, 1863) suitzar matematikaria izan zen. Geometria proiektiboaren sortzaileetako bat. 14 urte zituen arte ez zekien ez irakurtzen ezta idazten ere. Bere gurasoen esanaren kontra 18 urte zituela Yverdon hiriko Pestalozzi eskolara joan zen. Han geometriarako zuen erraztasun handia erakutsi zuen. Gerora Heidelbergen eta Berlinen egin zituen ikasketak. 1826. urte aldera argitaratu zituen lehen lanak eta 1832. urtean K\u00f6nisgbergeko unibertsitateko ohorezko doktore-titulua jaso zuen. Handik bi urtera Berlingo unibertsitatean geometria-sailaren arduradun hautatu zuten; postu hartan aritu zen lanean hil arte. Apollonio Pergakoa greziarraren ondoren izan den geometrialaririk handientzat hartua izan da Steiner. Bere izeneko teorema, Steinerren gainazala (edo erromatar gainazala), eta Poncelet-Steinerren teorema azaldu zituen, besteak beste. Beste ikerketa asko ere egin zituen: kurba aljebraikoen tasunez, kurben maximoez eta minimoez, etab. 1881 eta 1882. urteetan, \"Gesammelte Werke\" izenaz, haren idatzien bilduma argitaratu zuten."}
{"id": "273896", "revid": "336", "url": "https://eu.wikipedia.org/wiki?curid=273896", "title": "John Gielgud", "text": "John Gielgud, jaiotza-izenez Arthur John (Londres, Ingalaterra, 1904ko apirilaren 14a - Londres, 2000ko maiatzaren 21a) britainiar antzezle, zinema-zuzendari eta produktorea izan zen.\nBiografia.\nWestminster Schoolen eta Royal Academy of Dramatic Art eskoletan egin zituen ikasketak, eta 1921. urtean egin zuen debuta antzerkian, Old Vic konpainian. Zineman, \"Who is the man?\" (1924) filmarekin egin zuen debuta, baina antzerki-lanetako antzezle eta zuzendari gisa jardun zuen batez ere. Antzerkian erakutsitako maisutasunari esker zinemako hainbat lan egin zituen, besteak beste, zinemara egokituriko Shakespeareren zenbait obraren interpretazioa.\nAlfred Hitchcock zuzendariaren \"Agente sekretua\" (1936) filmean antzeztu zuen zinemako lehengo paper garrantzitsua, eta harrezkero egindako filmetan aipagarriak dira ondoko hauek: \"Lehen Ministroa\" (1941), \"Julio Zesar\" (1953), \"Rikardo III.a\" (1955), \"Becket\" (1964), \"Kanpai hotsak gauerdian\" (1966), \"Arrantzalearen Oinetakoak\" (1968), \"Orient Expresseko hilketa\" (1974), \"Probidentzia\" (1977), \"The Elephant Man\", \"Orkestra zuzendaria\" (1980), \"Chariots of Fire\" (1981), \"Arthur, urrezko mutilzaharra\" (1981, Bigarren mailako antzezlearen Oscar saria), \"Distira ilunbean\" (1991), \"First Knight\" (1995), \"Shine\" (1996), \"Elizabeth\" (1998)."}
{"id": "273897", "revid": "46380", "url": "https://eu.wikipedia.org/wiki?curid=273897", "title": "Francisco Giner de los R\u00edos", "text": "Francisco Giner de los R\u00edos (Ronda, 1839ko urriaren 10a - Madril, 1915eko otsailaren 18a) espainiar pedagogoa eta idazlea izan zen. XIX. mendean, Karl Krause germaniar filosofoaren irakatsietan oinarriturik, Espainian indar handia izan zuen eta heziera liberala aldarrikatzen zuen \"krausismo\" higikundearen sustatzaile nagusia izan zen.\nBizitza.\nBartzelonan eta Granadan zuzenbide-ikasketak egin ondoren Madrila joan zen bizitzera. Han, Juli\u00e1n Sanz del R\u00edo ezagutu zuen eta hark eman zion Krauseren irakaspenen berri. 1876. urtean Instituci\u00f3n Libre de Ense\u00f1anza (Heziketa Libreko Erakundea) sortu zuen Madrilen, elizaren eta estatuaren mende zegoen heziketa-moldeak saihestu eta Europako pedagogia-metodo berrienak gauzatu ahal izateko. Espainiako intelektualengan eragin handia izan zuen erakunde hark. Han bildu ziren 1920. urte inguruan, esate baterako, Garc\u00eda Lorca eta Rafael Alberti olerkariak, Luis Bu\u00f1uel zinemagilea eta Salvador Dal\u00ed pintorea. \"Estudios sobre educaci\u00f3n\" (1886, \"Heziketari buruzko azterketa\"),\" Filosof\u00eda y sociolog\u00eda \"(1904) eta \"Res\u00famen de filosof\u00eda del derecho\" (1912, \"Zuzenbide filosofiaren laburpena\") dira bere idazlan nagusiak.\n\"Hezkuntzari buruzko ikerketak\".\n\"Estudios sobre la educaci\u00f3n\" edo euskaraz, \"Hezkuntzari buruzko ikerketak\" liburuan, zera idatzi zuen:"}
{"id": "273899", "revid": "512", "url": "https://eu.wikipedia.org/wiki?curid=273899", "title": "John Lee Hooker", "text": "John Lee Hooker (Clarkdale, Mississippi, Ameriketako Estatu Batuak, 1917ko abuztuaren 22a - San Francisco, Ameriketako Estatu Batuak, 2001eko ekainaren 21a) blues musikaria izan zen. Haren obra blues musikaren Bigarren Mundu Gerraren ondorengo blues elektrikoaren eragile nagusietako bat izan zen.\nBizitza.\nAitak erakutsi zion gitarra jotzen, baina gaztetako musikari kutunena Blind Lemon izan zuen. Laster alde egin zuen etxetik, Memphisa eta, geroago, Cincinnatira. Hasieran gospel talde batzuetan jo zuen, blues musikan buru-belarri sartu baino lehen. 1958an egin zituen lehen grabazioak, Texas Slim, John Lee Booker edo Deltan John izengoitiaz: \"Boogie Children\", \"Hobo Blues, I'm In The Mood\". 1960ko hamarraldian blues musikari berrien erreferentzia nagusietako bat izan zen. Britainia Handian, garai hartako rock talde nagusiek ere (The Animals, The Rolling Stones) haren abesti zaharretan oinarri hartuta egin zituzten bereak. Hurrengo bi hamarraldietan musikaririk onenekin jo zuen: Muddy Waters, Canned Heat, Van Morrison..., \"Coast To Coast\" (1971), \"Blues Before Sunrise\" (1976), \"The Healer\" (1989) edota \"Get Back Home\" (1992) diskoetan besteak beste."}
{"id": "273900", "revid": "65203", "url": "https://eu.wikipedia.org/wiki?curid=273900", "title": "Mady Mespl\u00e9", "text": "Mady Mespl\u00e9 (Okzitaniako Tolosa, \u2013 \"ib.\", 2020ko maiatzaren 30a) frantses opera-abeslaria izan zen, sopranoa izan zen. Pianoa eta kantua Tolosan ikasi zituen, eta ahotsa Jeanine Micheaurekin trebatu zuen Parisen. Debuta Liejako Operan egin zuen 1953an, \"Lakm\u00e9 \"lanarekin. 1956an, Parisko Opera Komikoan sartu zen, eta paper handiak egin zituen han: \"Rigoletto\" (Verdi), \"Hoffmannen ipuinak\" (Offenbach), \"Sevillako bizargina\" (Rossini), \"Lucia di Lammermoor\" (Donizetti) eta \"Txirula miragarria\" (Mozart). Abeslariaren ibilbide profesionalean opera horiek eragin nabarmena izan bazuten ere, gaur egungo musikak asko erakartzen du Mady Mespl\u00e9. Harentzat idatzi zituen Charles Chaynesek \"Quatre Po\u00e8mes de Sappho\" eta \"Betsy Jolas, Quatuor II\". 1963an, Gian Carlo Menottiren \"Azken basatia\" sortu zuen, eta, 1965ean, Hans Werner Henzeren \"Maitale gazteentzako elegia\" lanaren frantsesezko bertsioa. Pierre Boulezen zuzendaritzapean, Arnold Sch\u00f6nbergen \"Jakoben Eskala\" kantatu zuen Londresen, eta Maurice Ravelen \"Haurra eta Sorginkeriak\". 1985etik 1990era, irakasle izan zen Parisko Eskola Normalean, eta Bordeleko Kontserbatorio Nazionalean, gero."}
{"id": "273901", "revid": "512", "url": "https://eu.wikipedia.org/wiki?curid=273901", "title": "Akio Morita", "text": "Akio Morita (Nagoia, Aichi, Japonia, 1921eko urtarrilaren 26a - Tokio, Japonia, 1999ko urriaren 3a) japoniar enpresa-gizona izan zen, Japoniako enpresa-gizon ospetsuenetakoa.\nBiografia.\nOsakako Unibertsitatean ikasi zuen. Gerra-garaian, enperadorearen ontzidian aritu zen lanean. 1946an, Sony etxea sortu zuen, Ibuka Masarurekin. Finantza-, marketin- eta merkataritza-lanen arduradun izan zen. Nazioartean izan zuen lehenengo arrakasta miniaturazko irrati-transistorea izan zen (1955ean). Gero, Estatu Batuetan Sony zabaltzeko oinarri sendo bat osatu zuen, eta hainbat lantegi jarri zituen Kalifornian.\n1970ean, Sony izan zen New Yorkeko burtsan kotizatu zuen lehenengo japoniar enpresa. 1971tik aurrera, enpresako lehendakari izan zen, eta, 1976tik aurrera, zuzendari nagusia.\nMoritak erabaki zuen Sonyk gai berritzaileekin lan egin behar zuela, walkmanak eta bideo-zintak eginez, esate baterako. Garrantzizko lana egin zuen, bestalde, Japoniaren eta Estatu Batuen arteko merkataritza-tirabirak baretzeko, bi herrialdeetako harreman ekonomikoetako taldean lan eginez.\nBurmuinetako eritasun baten ondorioz, Sonyren zuzendaritza utzi behar izan zuen 1994an."}
{"id": "273902", "revid": "512", "url": "https://eu.wikipedia.org/wiki?curid=273902", "title": "Fernand Ouellette", "text": "Fernand Ouellette (Montreal, Quebec, 1930eko irailaren 24a) kanadar poeta da. Quebeceko 60ko hamarkadako idazle nagusietako bat da.\nBiografia.\nGizarte-zientzietako ikasketak egin zituen. 1959an, \"Libert\u00e9\" literatura-aldizkaria sortu zuen, Jean-Guy Pilon eta beste poeta gazte batzuekin batera. 1956tik 1970era, irratirako lanak idatzi zituen, poesiari buruzko artikuluak, Quebeceko egoera politiko sozialaz, hizkuntzaz eta kulturaz eta europar artistez (Edgard Var\u00e8se, Novalis, Jouve, Kierkegaard eta Dostojevski). 1972an, \"Po\u00e9sie\" argitaratu zuen, haren lehenengo lau poema-bildumak biltzen dituen obra, eta France-Canada saria irabazi zuen lan horri esker. Bederatzi urte geroago, beste liburu bat argitaratu zuen, \"En lan nuit, la mer\", bi poema-bildumarekin: \"Ici, ailleurs la lumi\u00e8re\" (1977) eta \"A d\u00e9couvert\" (1979).\nBeste lan aipagarri batzuk hauek dira: \"\u00c9crire en notre temps\" (1979) saiakera, eta \"Tu regardais intens\u00e9ment Genevi\u00e8ve\" (1979) eta \"La mort vive\" (1980) eleberriak. Ouelletteren poesian, bizitza, heriotza, maitasuna, sentsualitatea, bilaketa espirituala eta bakardadea dira gai nagusiak. 2010ean, arte-liburu bat proposatu zuen Christian Gardair pintore frantsesarekin lankidetzan, \"L'Absent\", eta 1953tik 2008ra idatzitako poesiaren antologia bat ere bai, \"Sillage de l'ailleurs\"."}
{"id": "273903", "revid": "336", "url": "https://eu.wikipedia.org/wiki?curid=273903", "title": "Dante Gabriel Rossetti", "text": "Dante Gabriel Rossetti (Londres, Ingalaterra, 1828ko maiatzaren 12a - Birchington-on-Sea, Kent, Ingalaterra, 1882ko apirilaren 9a) ingeles olerkari eta margolaria izan zen. Prerrafaelisten taldearen sortzaileetakoa izan zen, eta higikunde horretako artista eraginkorrenetako bat, olerkigintzaren bidez batez ere.\nBizitza.\nArrazoi politikoengatik Ingalaterrara erbesteratu zen italiar idazle baten semea zen eta, anaia-arrebek bezala, goi-mailako hezkuntza jaso zuen. 1848. urtean, Royal Academy eskolako zenbait kiderekin, prerrafaelisten elkartea sortu zuen. Lehen pinturetan estilo soila erabili zuen lerro eta kolore garbien erabileraren bidez (1850, \"Ecce Ancilla Domini\"). Hainbat erretratutako modelo izan zuen Elizabeth Siddalekin ezkondu zen 1860an, baina, bi urteren buruan, emaztea hil zitzaion. Gertakari horrek artistaren izaera depresiboa sakondu baino ez zuen egin. Chelsean jarri zen bizitzen 1863an eta, Erdi Aroko italiar poeten obren itzulpenei esker, izen ona lortu zuen ingeles literaturako munduan. Erdi Aroko kondairetan eta antzinateko idazle ingeles eta italiarren obretan oinarritu zen \"Poems\" (1870, \"Poemak\") eta \"Ballads and Sonnets\" (1881, \"Baladak eta sonetoak\") poesia-bildumak argitaratzeko.\nMargolana.\nMargolaritzari dagokionez, Rossettik gainerako prerrafaelistek baino teknika askeagoak eta bat-batekoagoak erabili zituen, eta horrela, bere obretan ez da hain zorrotza errealismo analitikoa. Lerro lausoak erabili zituen eta ametsezko giroa nagusitzen da bere obretan, gainerako prerrafaelistenetan ez bezala.\nHaren margolaritzan emakumezkoen irudiak dira bereziki azpimarratzekoak. \"Donna angelicata\" moduan agertu zuen emakumea koadro batzuetan, adibidez \"Beata Beatrix\" (1863, Tate Gallery, Londres), \"Danteren ametsa\" (1871; Wallker arte galeria, Liverpool) eta abarretan, eta izaki beldurgarri moduan aurkeztu zituen beste batzuetan (\"Astarte Syriaca\"; 1877, Manchesterko hiriko arte-galeria). Aipatzekoa da Rossettiren koadroen sentsualitatea, batez ere 1860tik aurrerako koadroetan. Urte hartan, ordu arteko prerrafaelismoarekiko nolabaiteko etena bizi izan zuen, eta aurrerantzean obra sentsualagoak eta erromantizismo mistikoarekin lotuagoak egin zituen, Burne-Jones eta Morrisek bezala."}
{"id": "273904", "revid": "512", "url": "https://eu.wikipedia.org/wiki?curid=273904", "title": "Edward Witten", "text": "Edward Witten (Baltimore, Maryland, ) estatubatuar matematikaria da. Ikasketak Brandis Unibertsitatean eta Princetonen egin zituen. Doktoregoa amaitu ondoren, Harvardera joan zen 1980ra arte. Urte horretan, fisikako irakasle hautatu zuten Princetonen. MacArthur beka irabazi ondoren, Princetonen aritu zen lanean, 1987an Ikerketa Aurreratuetako Institutuan irakasle izendatu zuten arte. Fisikari matematikoa dela esan liteke funtsean, argitalpen gehienek fisikarekin baitute zerikusia. Kiotoko Matematikarien Nazioarteko Kongresuan (1990), Fields domina jaso zuen. Sari hori irabazteko ekarpenik garrantzitsuena masa positiboaren aieruaren froga errazago bat da (lehenengoa Yauk egin zuen). 1984an, \"Supersymmetry and Morse\" (\"Supersimetria eta Morseren teoria\") izeneko artikulua argitaratu zuen \"Journal of differential geometry\" aldizkarian. Artikulu horrek eragin handia izan zuen geometria diferentzialaren arloan. 2011n, hirurehun eta berrogei argitalpen baino gehiago zituen plazaratuta kuantuen eta soken teoriei buruz."}
{"id": "273905", "revid": "119347", "url": "https://eu.wikipedia.org/wiki?curid=273905", "title": "Mikel Zerulario", "text": "Mikel Zerulario (; Konstantinopla, - \"ib.\", 1059ko urtarrilaren 21a) Konstantinoplako aitagoia izan zen.\n1043an izendatu zuten Konstantinoplako aitagoi. Mikel IV.aren kontra izan zen matxinada baten ondorioz Elizaren babesera bildu zen. Konstantino IX.aren isilmandataria zen, eta eragin handia zuen herriarengan. Ez zuen Erromaren nagusigoa onartu, eta, 1054an, Leon IX.a aita santuak eskumikatu zuen. Hala eta guztiz ere, sinodo bat bildu zuen eta horrela zisma bermatuta geratu zen urte hartan bertan. Teodoraren eta Mikel VI.aren erregealdietan (1055-1057) Zerulario aginpidetik baztertua egon zen. Isaak Komneno, Asiako enperadore izendatu berria, bere osteekin Konstantinoplarantz zihoala, Migel VI.a tronutik eraisteko matxinadan parte hartu zuen. Handik hara eta bolada batez, Zerulario izan zen Konstantinoplako nagusi, eta Isaak I.a Komnenoren aurkarien kontra jardun zuen. Baina, haren eragina itzaliz joan zen, eta enperadorearen kontra aritu zen. Enperadoreak Imbrosen atxilo hartu zuen, eta epaimahaiaren aurrera agertu aurretik hil zen."}
{"id": "273907", "revid": "46380", "url": "https://eu.wikipedia.org/wiki?curid=273907", "title": "Vint Cerf", "text": "Vinton Gray \"Vint\" Cerf (New Haven, Connecticut, ) estatubatuar informatikaria da. Matematikako diplomatura lortu zuen Stanfordeko Unibertsitatean, eta informatikakoa, Kaliforniakoan. Interneten sortzailetzat hartzen da, eta sarearen defendatzaile sutsuenetakoa da. IBM informatika-etxean lan egin ondoren, Leonard Kleinrocken taldeko kide izan zen Kaliforniako Unibertsitatean (UCLA). Han egin ziren Interneten aitzindari izan ziren lehenengo lau nodoak. 1972az geroztik, Robert Kahnekin lan egin zuen ARPAn (Estatu Batuetako Defentsako Ikerketa Aurreratuen Sailean), Arpanet, Satnet (sare-satelitea) eta Prnet (irrati-sarea) sareen loturaren azterketan, eta internet bat antolatu zuen horretan oinarrituta. TCP/IP 1973an aurkeztu zen, eta 1974an argitaratu zen \"Transactions on Communications\" aldizkarian. MCI telekomunikazio-elkarteko lehendakariorde izan zen, eta han lan egin zuen 1982az geroztik. Internet Society elkartearen sortzaileetako bat izan zen 1992an, eta elkarte horretako presidente, 1995era arte. 2010az geroztik, Broadband Commission for Digital Development batzordeko komisarioa da, banda zabaleko Interneteko teknologiak eskuragarriago bihurtzea helburu duen Nazio Batuen saileko kidea."}
{"id": "273908", "revid": "512", "url": "https://eu.wikipedia.org/wiki?curid=273908", "title": "Jacques Tardi", "text": "Jacques Tardi (Valence, 1946ko abuztuaren 30a) frantses komikilaria da. \"Pilote\" aldizkarian egin zuen debuta 1970ean, eta \"Adieu Brindavoine\" sortu zuen (1972-1973) han. Lehen Mundu Gerrak beragan izan zuen eragina erakusten zuen komiki hartan. Gai horren inguruan egin zuen lan nagusia: \"C'\u00e9tait la guerre des tranch\u00e9es\" (1982-1993, \"Lubakien gerra zen\"). \"Le D\u00e9mon des glaces\" (1974, \"Izotzetako deabrua\") lanean, komiki moduan adierazten ditu Jules Verneren gisako bidaiak. \"Ad\u00e8le Blanc-Sec\" sailean (1976, \"Sud-Ouest \" aldizkarian sortua), berriz, XX. mende hasieran boladan izan ziren polizia-istorioak eta istorio fantastikoak eman zituen eleberri modura. 1978tik 1979ra, \"Ici m\u00eame\" marraztu zuen, Jean-Claude Foresten gidoian oinarrituta. 1981ean, \"Brouillard au pont de Tolbiac\" (\"Lainoa Tolbiaceko zubian\") lanarekin, L\u00e9o Maleten eleberrien egokitzapen-sail bat egiten hasi zen, Nestro Burma detektibea paperera eramanaz. Jacques Tardik garrantzizko lana egin zuen 70eko hamarkadan, helduentzako marrazki-zerrenden alorrean. Hainbat liburutako ilustrazioak egin ditu, batez ere, C\u00e9linerenak."}
{"id": "273909", "revid": "336", "url": "https://eu.wikipedia.org/wiki?curid=273909", "title": "Jes\u00fas Gallego Rodr\u00edguez", "text": "Jes\u00fas Gallego Rodr\u00edguez (Valladolid, Espainia, 1919ko urriaren 6a - Donostia, Gipuzkoa, 2004ko abuztuaren 23a) Gaztelan jaiotako donostiar margolaria eta irakaslea izan zen.\nBiografia.\nMutiko zela, bere familia Valladolidetik Bordelera joan zen bizitzera eta handik, 1927an, Donostiara. Bere kabuz ikasi zuen gaztetan margotzen, eta gerra-garaian Parisa erbesteratu zen. 1940ko hamarkadaren erdialdera Donostiara itzuli eta gero, Donostiako Arte eta Lanbide Eskolan ikasi zuen, eta Parisen osatu zuen bere prestakuntza.\nFauvismoaren eragin handia nabari zen haren gaztetako lanetan, heldutasunean figurazioaren esparrura itzuli bazen ere. 1960ko hamarkadaren erdialdera, ordea, abstrakziora jo zuen, eta, figurazioa erabat alboratu ez bazuen ere, 1965etik 1985era ziklo abstraktua osatu zuela esan daiteke. 1986tik aurrera errealismoa izan zen haren lanean nagusi, eta estetikaren bidez eduki sozial handiko aldarrikapena egin zuen marjinazioaren, drogaren eta beste arazo sozial batzuen inguruan. Garrantzi eta eragin handia izan zuen gerra ondoko euskal herritar margolari askorengan. Urte askoan belaunaldi baten baino gehiagoren maisu ere izan zen."}
{"id": "273910", "revid": "1545", "url": "https://eu.wikipedia.org/wiki?curid=273910", "title": "\u00c1rp\u00e1d G\u00f6ncz", "text": "\u00c1rp\u00e1d G\u00f6ncz (, ahoskatua; Budapest, Hungaria, 1922ko otsailaren 10a \u2013 2015eko urriaren 6a) politikari liberala, hungarierazko idazlea eta itzultzailea izan zen, Hungariako lehendakaria 1990eko maiatzaren 2tik 2000ko abuztuaren 4raino.\nBizitza.\nBigarren Mundu Gerraren garaian, faxismoaren kontrako mugimenduan parte hartu zuen sorterrian, eta, gerra amaitu zenean, Nekazarien Alderdia sortu zuen 1945eko hauteskundeetarako. Lurjabe txikien interesen ordezkari izatea zuen helburu alderdi horrek.\nHungarian erregimen komunista ezarri zelarik, hainbat lanbidetan jardun zuen. Komunismoaren kontrako 1956ko matxinadaren garaian, atxilotu eta espetxe zigorra ezarri zioten. 1963an, ordea, amnistia eman zuen J\u00e1nos K\u00e1d\u00e1r agintariak, eta libre gelditu zen G\u00f6ncz.\nKomunismoaren gainbeheraren ondoren, demokrazia finkatzen hasi zenean, 1988an, Demokrata Askeen Batasuna izeneko mugimendua sortzen parte hartu zuen. 1990eko hauteskundeen ondoren, Hungariako Errepublikako lehendakari izendatu zuten, eta berriro atera zen irabazle 1995ekoetan. G\u00f6nczek liberalismoari heldu zion bere agintaldian, eta enpresa txikien sorrera sustatu zuen. 1992an, Hungaria Europar Batasunean sartzeko eskaria egin zuen."}
{"id": "273911", "revid": "512", "url": "https://eu.wikipedia.org/wiki?curid=273911", "title": "Martin Opitz", "text": "Martin Opitz von Boberfeld (Bunzlau, 1597ko abenduaren 23a - Danzig, 1639ko abuztuaren 20a) alemaniar olerkaria izan zen.\nFrankfurt, Heidelberg eta Leidengo unibertsitateetan egin zituen ikasketak. 1625ean Fernando II.ak erramu-koroa ezarri zion Austriako Karlos Josef erregea hil zenean idatzi zuen requiemarengatik. 1629an alemanaren eraberritzea bultzatu zuen \"Fruchtbringende Gesellschafft\" literatura-elkarteko buru hautatu zuten. 1630ean Parisa joan zen eta handik Danzigera. Lehen Silesiar Eskolako poeten taldeko buruetako bat izan zen, eta Alemaniako poeta handienetakoa. Opitz poesiaren formaz arduratu zen batez ere, eta 1624an \"Buch von der deutschen Poeterey\" (1624, \"Alemaniar poesiaren liburua\") lanean, hizkuntzaren garbitasunaren, eta erritmoaren eta bertsoen arauak eman zituen. Alexandriar bertsoa proposatu zuen alemaniar olerkigintzaren eredu izateko. XVIII. mendearen erdialdera arte iraun zuten Opitzen arauek. Estetika-irakasle izateaz gainera, itzultzaile ere izan zen: Heinsius, Grotius, Seneka eta Sofoklesen lanak itzuli zituen. O. Rinucciniren \"Dafne\" operaren libretoa itzuli zuen alemanera."}
{"id": "273913", "revid": "58701", "url": "https://eu.wikipedia.org/wiki?curid=273913", "title": "Origenes", "text": "Origenes (, \"\u014crig\u00e9n\u0113s\"; Alexandria, 184 inguruan - Tiro, 253 inguruan) teologo kristaua izan zen.\nBizitza.\nKristau familia batean sortua zen (aita martirioz hil zuten 202an). Klemente Alexandriakoaren eta Ammonio Saccasen ikaslea izan zen. 203tik aurrera, 28 urtez, kristau dotrina irakatsi zuen Alexandrian. 230ean apaiztu zen, zegokion elizbarrutitik kanpo; arrazoi horrengatik eta aurretik berak eskaturik irendu zutelako, eskumikatu egin zuten, eta 231n Palestinako Zesarean hartu zuen bizilekua. Dezioren esetsaldian jasandako torturen ondorioz hil zen.\nOrigenes Eliza kristauaren lehen garaietako teologoetan handiena izan zen. Antzinako Greziako filosofiaren (batez ere, neoplatonismoa eta estoizismoa) eta kristautasunaren sintesia egitea izan zuen helburu. Idazle oparoa izan zen; liburu dogmatiko, aszetiko eta polemiko anitz idatzi zuen, hala nola \"De principiis\", \"Celsoren aurka\" eta abar. Alabaina, Idatzi Santuen exegesi-lanak dira haren lanik ezagunenak (\"Homiliak\", \"Iruzkinak\", \"Hexapla\" eta abar). Originesen dotrinaren zenbait puntu kondenaturik gertatu ziren Konstantinoplako II. kontzilioan (553)."}
{"id": "273914", "revid": "46380", "url": "https://eu.wikipedia.org/wiki?curid=273914", "title": "Vicente Parra", "text": "Vicente Parra Collado (Oliva, 1931ko otsailaren 5a -\u00a0 Madril, 1997ko martxoaren 2a) espainiar antzezlea izan zen.\nBanketxe batean hasi zen lanean, baina antzerki-talde afizionatu batean sartu zen, antzerki-zaletasunak bultzatuta. Madrilen eta Bartzelonan aritu zen, eta zenbait filmetan parte hartu zuen estra gisa. 1952an egin zuen debut profesionala antzerkian \"Mariscal\" obrarekin, Luis Prendesen zuzendaritzapean. 1956tik 1960ra, antzerkia erabat utzi, eta zinema-antzezle gisa lan egin zuen. Gero, antzerkira itzuli zen ostera, eta konpainia bat sortu zuen. Parte hartu duen film-zerrenda luzetik aipagarriak dira, besteak beste, hauek: \"La verbena de la Paloma\" (1963), \"Nobleza baturra\" (1964), \"La siesta\" (1976), \"La guerra de pap\u00e1\" (1977), \"Cari\u00f1o m\u00edo, \u00bfqu\u00e9 me has hecho?\" (1978), \"El \u00faltimo penalty\" (1982), \"Suspiros de Espa\u00f1a (y Portugal)\" (1995) eta \"Tranv\u00eda a la Malvarrosa\" (1996). Antzerki-lan aipagarrienak, berriz, hauek dira: \"Los baches temibles\", \"El p\u00edcaro\", \"Isabel, reina de corazones\", \"Rebelde\", \"Cherie\", \"La vida es sue\u00f1o\", \"Don Juan Tenorio\", \"La fierecilla domada\", \"El amante complaciente\" eta \"Cara de plata\"."}
{"id": "273915", "revid": "96586", "url": "https://eu.wikipedia.org/wiki?curid=273915", "title": "Roger Planchon", "text": "Roger Planchon (Saint-Chamond, Frantzia, 1931ko irailaren 12a - \"ib.\", 2009ko maiatzaren 12a) frantses antzerki-zuzendaria eta antzerkigilea izan zen.\nBiografia.\n1953an Lyonen Komediaren Antzokia sortu aurretik, hainbat antzerki-lan egin zituen amateur gisa (Shakespeare, Calder\u00f3n). Antzoki horretan, lan klasikoak (Heinrich von Kleist, Christopher Marlowe) eta gaur egungoak (Bertolt Brecht, Arthur Adamov, Eug\u00e8ne Ionesco) egin zituen.\nBide bikoitz hori etengabea da Planchonen obran: Jean Vilarren ildotik, Planchonen asmoa zen ikusle-kopurua handitzeaz gainera edukia ere berritzea. 1958an, Villeurbanneko La Cit\u00e9 antzokiko zuzendari izendatu zuten, eta lan handiak erakutsi zituen, ikusmolde kritikotik betiere (Moli\u00e8reren \"Tartuffe\").\nGaur egungo errepertorioak ere erakartzen badu ere, Frantziako historia izan da bere lanen gai nagusia: \"Louis enfant roi\" (1993, \"Luis haur errege\"). 1972an, Th\u00e9\u00e2tre National Populaire antzokiko zuzendari izendatu zuten.\nPlanchonen antzezlan nagusiak \"La Remise\" (1964), \"Le Cochon noir\" (1972) eta \"Le Radeau de la M\u00e9duse\" (1995) dira."}
{"id": "273916", "revid": "512", "url": "https://eu.wikipedia.org/wiki?curid=273916", "title": "Upton Sinclair", "text": "Upton Sinclair (Baltimore, Ameriketako Estatu Batuak, 1878ko irailaren 20 - New Jersey, Ameriketako Estatu Batuak, 1968ko azaroaren 25a) ingelesezko idazle eta kazetaria izan zen. Ideia sozialisten aldekoa zen, eta 1905ean ikasleen sindikatuen arteko higikundea sortu zuen Jack Londonekin batera. 1906-1907an bere ideia sozialistak gauzatzeko Helicon Home Colony komunitate utopikoa sortu zuen, baina saioak porrot egin zuen eta sute batek desegin zuen.\nSaiakera, kontakizuna eta antzerkia landu zituen ehundik gora liburutan, askotan polemika sortzen zuela bere ideia aurrerakoiengatik. Bere lehen eleberrian, \"The Jungle\" (1906), Chicagoko hiltegietako lan-egoera azaltzen zuen eta salaketa hark gobernuaren ikerketa eragin zuen; haren ondorioz erreformak egin ziren. Geroztik hainbat informazio eleberri idatzi zituen, besteren artean: \"King Coal\" (1917, \"Ikatz errege\"); \"Oil!\" (1927, \"Petrolioa!\"); \"Boston\" (1928), Sacco eta Vanzetti auziaren inguruan; \"World\u00b4s End\" (1940-1953, \"Munduaren amaiera\", Bigarren Mundu Gerrari buruzko 11 eleberrik osaturiko saila). 1942an Pulitzer saria eman zioten Hitlerren igoera deskribatzen zuen \"Dragon\u00b4s Teeth\" obragatik."}
{"id": "273917", "revid": "90204", "url": "https://eu.wikipedia.org/wiki?curid=273917", "title": "Jacqueline Cooper", "text": "Jacqueline Cooper (Alexandria, Egipto, ? -) egiptoar idazle eta artista da.\nBiografia.\nEgipton jaio zen, baina familia Libanokoa zen jatorriz. Sorterriari buruzko bi liburu umorezko idatzi zituen: \"Cocktailak eta gameluak\" (1960) eta \"Alexandriako ipuinak\" (1994). Bi eleberri horietan, egilearen haurtzaroko gertaera autobiografikoak ageri dira.\nHaurrentzako bi marrazki-liburu ere osatu ditu, \"Cat Day\" eta \"Toby eta Eskalada\", ingelesez eta frantsesez biak. Bereziki azpimarratzekoak dira bi lan horietan Cooperrek berak egindako ilustrazio bikainak.\n1990ean, Genevara aldatu zen, han bizi baitzen bere familia, baina hogeita hamar urtez bizi izan zen aurretik Washingtonen. Washingtonen hasi zen, hain zuzen ere, trebetasun artistikoak lantzen berriz ere: zenbait erakusketa egin zituen inguru hartan, eta Los Angelesko Arte Garaikideko Museoaren eta UNICEFen egutegietan agertu izan dira bere akuarelak.\nBestalde, zenbait erakundetako kidea da, adibidez, Emakume Idazle eta Kazetarien Elkartekoa (Erresuma Batua), zeinaren bidez eman baititu argitara ilustrazio-liburuak."}
{"id": "273918", "revid": "1545", "url": "https://eu.wikipedia.org/wiki?curid=273918", "title": "Witi Ihimaera", "text": "Witi Ihimaera (Gisborne, Zeelanda Berria, 1944ko otsailaren 7a) ingelesezko eta maorierazko idazlea da, maoria. Ingeles hizkuntza eta literatura irakasten ditu Uklandeko Unibertsitatean.\nLehen ipuin-liburuan \u2014\"Pounamu Pounamu\" (1970)\u2014 eta bi nobelatan \u2014\"Tangi\" (1973) eta \"Whanau\" (1974)\u2014, Waituhi herriko kulturari eta historiari buruz Ihimaerak duen ikusmolde horizontala islatzen du. Geroago argitaratu zuen \"The New Net Goes Fishing\" (1977), hirian girotutako ipuin-liburua.\nDiplomazia-lanetan aritu zen 1986 arte, eta nobela luze bat argitaratu zuen orduan, \"The Matriarch\" (1986), maorien eta kolonoen arteko gerra-garaian girotua. \"The Whale Rider\" (1987) liburuarekin, aurreko forma soilagoetara itzuli zen berriro. 1994an, \"Bulibasha: King of the Gypsies\" argitaratu zuen, Gisbornen ardien ile-moztaile gisa ziharduten bi familiaren arteko gatazkari buruzko kontaketa erdi umoretsu erdi tragikoa. 1995ean, \"Nights in the Gardens of Spain\" argitaratu zuen, maorien inguruko gairik ez zerabilen lehen nobela, homosexualitateari buruzkoa.\n\"The Whale Rider\" eta \"Nights in the Gardens of Spain\" lanekin, film bana egin dituzte, lehena 2002an eta bigarrena 2010ean."}
{"id": "273919", "revid": "65203", "url": "https://eu.wikipedia.org/wiki?curid=273919", "title": "David Ireland", "text": "David Neil Ireland (Sydney, Australia, 1927ko abuztuaren 24a - 2022ko uztailaren 26a) australiar eleberrigilea izan zen.\nBiografia.\nIndar guztiak literaturari eskaini aurretik, petrolio-findegi batean aritu zen lanean. Poesia eta antzerkia ere idatzi ditu, baina nobelek egin dute ospetsu mundu zabalean. Oso idazle berritzailea da, eta egitura zatikatuak, kontakizun etenak eta teknika surrealistak dira haren lanen ezaugarri nagusiak. Gizon-emakumeen gaur egungo esperientziak dira idazten dituen eleberrien gaia: \"Txori kantaria\" (1968) nobelak, esate baterako, gizarteak baztertuta, indarkeriazko eta anarkiazko bizimodua daraman nerabe anonimo baten istorioa kontatzen du; \"Industriako atxilotu ezezaguna\" (1971) eleberriak, enpresa multinazional batean lan egitearen esperientzia alienatzailea du hizpide; \"Burn\" (1974) nobelak, aborigen mestizo baten bizimodu gogorra; \"Beirazko kanoa\" lanak (1976) Sydneyko mozkor-talde bat aurkezten du, australiar gizartearen mikrokosmos gisa; eta \"Etorkizuneko emakumea\" (1979), Australiak etorkizunerako dituen ahalbideen kontakizun alegorikoa da. Nabarmentzekoa da, era berean, \"Arkimedes eta itsas arranoa\" ere (1984)."}
{"id": "273921", "revid": "336", "url": "https://eu.wikipedia.org/wiki?curid=273921", "title": "Medea", "text": "Medea (), greziar mitologian, Kolkidako Eetes erregearen eta bere emaztearen, Idia, alaba da. Zirtzerengandik ikasi zuen magia. Mitoaren bertsio desberdinak dira, besteak beste, Euripides, Seneca, Apolonio de Rodas, Corneille Vicente Molina Foix-ena. Unamunok gaztelerara itzuli zuen Senecaren bertsioa.\nMitoa.\nArgonauten buruzagia zen Jason Kolkidara ailegatu zen urrezko ahari-larruaren bila. Medea, bertako erregeraren alaba, berarekin maitemindu eta urrezko ahariaren-larrua lapurtzen lagundu ziezaion, Atena eta Herak Afrodita konbentzitu zuten eta honek bere semea, Eros, maitasun gezi bat botatzeko. Jasonek Medeari laguntza eskatu zion eta honek baietz esan zion, Jasonek trukean berarekin ezkondu eta Greziara eramango zuela ziurtatu eta gero. Urrezko ahariaren-larrua lapurtu eta gero, ihes egin zuten.\nIolkora iristean, ospatuak izan ziren, eta eskertuz Medeak Jasonenen aita, Es\u00f3n, gaztetu zuen. Peliasen alabek hori eskatuta, bere aita gaztetu zezan eskatu zioten Medeari, baina bere aitak, Jasonen osaba, Es\u00f3n boteretik kendu zuen eta mendekuan engainatu zituen Peliasekin akabatu zezaten, horren ostean Korintora ihes egin zuen Jasonekin. \nJason Korintoko erregearen alabarekin, Glaucerekin maitemindu zen eta berarekin ezkondu nahi zuen. Medeak jakitean, jeloskor, Jasonekin izandako semeak hil egin zituen, baita Glauce bera ere. Ondoren, Atenesarera ihes egin zuen dragoiek tiratutako gurdi batean, Egeoren babespera, berarekin seme bat izan zuen, Medo. Egeok beste seme bat zuen, Teseo, eta Medea hiltzen saiatu zen ere Medo errege izan zedin, lortu ez zuenez ihes egin zuen handik ere eta Medorekin Kolkidara bueltatu zen eta Kolkidako errege egin zen.\nEuripidesen bertsioa:.\nMedea Euripidesen lanik ezagunenetako bat da. K.a. 431. urtean hirugarren postua lortu zuen. Indar psikologiko handia duten pertsonaiak zehazten ditu. Medea protagonistak hasieran neska gazte bat irudikatzen du, familiaren edo maitasunaren artean aukeratu beharko duena, eta ondoren, emakume, bere borroka mendeku nahiaren eta bere semeenganako maitasunaren artean agertuko da. Pasioek eramaten eta inoren beldur ez den emakume gisa irudikatzen da. Euripidesen ezaugarrietako bat mitoen tratamenduaren berrikuntza da, eta ezaugarri hori argi ikusten da tragedia horretan, Euripidesek berak esaten baitu lehen aldiz Medea izan zela bere seme-alaben benetako hiltzailea, eta ez korintoarrak. Euripides izan zen mitoa eszenaratu zuen lehena eta bere herrikideak eskandalizatu zituen lan horretan.\nMedea mendetasunaren eta edertasunaren iruditeria mitiko eta kanoneii erantzuten ez dien emakumea da. Era berean, ez dio erabat erantzuten feminitatearen irudi negatiboari, desleialtasunean eta etxe patriarkalarekiko traizioan oinarritzen dena, Helenaren kasuan bezala. Emakume errebeldea da, ahaldundua, hitza hartzen du eta emakume guztiei hitz egiten die.\u03c0\u03ac\u03bd\u03c4\u03c9\u03bd \u03b4\u1fbd \u1f45\u03c3\u1fbd \u1f14\u03c3\u03c4\u1fbd \u1f14\u03bc\u03c8\u03c5\u03c7\u03b1 \u03ba\u03b1\u1f76 \u03b3\u03bd\u03ce\u03bc\u03b7\u03bd \u1f14\u03c7\u03b5\u03b9\n\u03b3\u03c5\u03bd\u03b1\u1fd6\u03ba\u03ad\u03c2 \u1f10\u03c3\u03bc\u03b5\u03bd \u1f00\u03b8\u03bb\u03b9\u03ce\u03c4\u03b1\u03c4\u03bf\u03bd \u03c6\u03c5\u03c4\u03cc\u03bd:\n\u1f03\u03c2 \u03c0\u03c1\u1ff6\u03c4\u03b1 \u03bc\u1f72\u03bd \u03b4\u03b5\u1fd6 \u03c7\u03c1\u03b7\u03bc\u03ac\u03c4\u03c9\u03bd \u1f51\u03c0\u03b5\u03c1\u03b2\u03bf\u03bb\u1fc7\n\u03c0\u03cc\u03c3\u03b9\u03bd \u03c0\u03c1\u03af\u03b1\u03c3\u03b8\u03b1\u03b9, \u03b4\u03b5\u03c3\u03c0\u03cc\u03c4\u03b7\u03bd \u03c4\u03b5 \u03c3\u03ce\u03bc\u03b1\u03c4\u03bf\u03c2\n[\u03bb\u03b1\u03b2\u03b5\u1fd6\u03bd: \u03ba\u03b1\u03ba\u03bf\u1fe6 \u03b3\u1f70\u03c1 \u03c4\u03bf\u1fe6\u03c4\u1fbd \u1f14\u03c4\u1fbd \u1f04\u03bb\u03b3\u03b9\u03bf\u03bd \u03ba\u03b1\u03ba\u03cc\u03bd]. (230-234 bertsoak) \n\"Arima eta adimendun izaki guztien artean, emakumeok gara zoritxarrekoenak. Lehenik eta behin, neurriz kanpoko prezioan senar bat eta gure gorputzen jabea erosi behar dugu. [hau beste zorigaitza baino mingarriagoa da].\"\nSenekaren bertsioa.\nEuripidesen lanean amaierara arte ez da argitzen zer gertatuko den, baina Senekaren bertsioan lehen bertsoetan agertzen da amaiera zein izango den:.. parta iam, parta ultio est:\npeperi ... (25. bertsoa) \n\"Egina, burutua da mendekua; nik erditu dut.\"Senekaren bertsioko Medearentzat erruduna ez da Jason, Kreonte da, erregea, duen karguari esker nahi duena egin dezakeela uste duena.Culpa est Creontis tota, qui sceptro impotens\nconiugia solvit quique genetricem abstrahit\ngnatis et arto pignore astrictam fidem\ndirimit: petatur solus hic, poenas luat\nquas debet, alto cinere cumulabo domum; (143-147. bertsoak)\n\"Erru guztia Kreonterena da, zeinak, zetroaz abusatuz, ezkontza bat desegin eta bere semeen ama bat erauzi eta halako jantziarekin estutzen ziren leialtasun loturak hausten baititu. Berari bakarrik eraso behar zaio, zor didan zigorra ordain diezadala. Bere etxea errauts pila handi batean bihurtuko dut.\"Bertsio honetan agertzen da \"paterfamilias\" erromatarra eta bere boterea. Medeak bere bi semeen etorkizunaz galdetu dio Creonteri eta honek bereak balira bezala hartuko dituela erantzun dio. Medeak, ama den aldetik, ez du bere semeekiko eskubiderik, hauek aitarekin geratu behar dute, jabetza bat baitira, eta Senekak Medearen irudia erabiltzea erabaki zuen boterearen aurka matxinatzeko. Senekaren Medeak ez ditu bere haurrak Jasonen aurkako mendeku eta amorru gisa hiltzen, haien gaineko eskubideak frogatzeko baizik. Medeak semeak hiltzen ditu zain duten etorkizunetik babesteko.\nAitortzak.\nIdazlanak.\nMedearen elezaharra antzinako olerkari askorentzat izan zen iturri beren lanak idazteko. Besteak beste:"}
{"id": "273922", "revid": "58701", "url": "https://eu.wikipedia.org/wiki?curid=273922", "title": "Pietro Metastasio", "text": "Metastasio (Erroma, - Viena, ) italiar libreto egilea eta olerkaria izan zen. Jatorrizko izena Pietro Armando Dominico Trapassi zuen. Opera serioaren libretogilerik famatuena izan zen Europan XVIII. mendean. Hamalau urte zituela \"Giustino\" tragedia idatzi zuen Senekaren erara eta 1717rako bertso liburu bat argitaratu zuen. 1718. urtean Accademia degli Arcadi izenekoan sartu zen eta 1719. urtean Napolira joan zen eta ezaguna egin zen aristokrazian ezkontzetarako idatzi zituen olerkiei esker. Vienako gorteak 1730ean bertako olerkari ofizial izendatu zuen, eta han gelditu zen hil arte. Idatzi zituen lanen artean aipagarri dira melodrama eta libreto asko \"La clemenza di Tito\" (1734,\"Titoren bihozberatasuna\") horien artean, Mozarten musika duena eta \"Attilio Regolo\" (1740) besteak beste. Oratorioen artean aipagarria da \"Jesu Kristoren Pasioa\" (1730). Musikagile askok erabili zituzten Metastasioren testuak, Galuppi, Gluck, Haendel, Hasse (libreto guztiak), Jommelli, Kozeluh, Mercadante, Meyerbeer, Mozart, Paisiello, Piccini eta Spontinik, besteak beste."}
{"id": "273923", "revid": "512", "url": "https://eu.wikipedia.org/wiki?curid=273923", "title": "Lycette Darsonval", "text": "Lycette Darsonval (jaiotza-izena: Alice Perron ; Coutances, 1912ko otsailaren 12a - Saint-L\u00f4, 1996ko azaroaren 1a) frantses dantzaria izan zen.\nGaztetatik erakutsi zuen dantzarako zaletasuna. Parisko Operaren Dantza Eskolan egin zituen lehen ikasketak, eta 1930ean, bertako dantza taldean sartu zen. Bere lehen emanaldia \"Sylvia\" izan zen. 1933an Varsoviako dantza-lehiaketa batean parte hartu zuen Lycette Darsonval izenarekin, eta lehen saria eraman zuen. Harrezkero, izen horrekin izan zen munduan ezaguna. Estatu Batuetan ibili zen Serge Lifar dantza zuzendariaren agindupean, eta errusiar talde batean sartu zen. Talde horretan Lioubov Egorova izan zuen irakasle, eta Europan eta Tunisian ibili zen errepertorio klasikoa dantzatzen. Hainbat lan interpretatu zituen: \"Elvire\" (1937, Albert Avelinerena), \"Oriane eta maitasun printzea\" (1938, Serge Lifarrena), \"Sylvia \"(1941), \"Giselle,\" \"Joan de Zarissa\" (1942), \"Fedra\" (1950), \"Zinema\" (1953), \"Salomeren tragedia\". Dantzaren interpretazioa utzi ondoren, irakaskuntzan aritu zen hainbat urtez. 1979an igo zen berriro agertokira Garnier jauregian \"Sylvia \"antzeztera."}
{"id": "273925", "revid": "46380", "url": "https://eu.wikipedia.org/wiki?curid=273925", "title": "Pedro Mas\u00f3", "text": "Pedro Mas\u00f3 Paulet (Madril, - \"ibidem\", ) zinema-zuzendaria izan zen.\nBizitza.\nAntzezle izatea zuen hasierako asmoa, baina zinemaren inguruko beste hainbat lanetan ere jardun zuen: makillatzaile, produkzio-laguntzaile, produkzio-zuzendari eta gidoigile izan zen, besteak beste. Zuzendari askorentzat idatzi izan ditu gidoiak. Ekoizle gisa, Pedro Mas\u00f3 P.C.S.A. ekoiztetxean egindako lanari esker nabarmendu da: ekoiztetxeak finantzatzen ditu bai Mas\u00f3ren beraren filmak eta baita beste zuzendari batzuenak ere.\nZuzendaritzari dagokionez, komertzialak dira Mas\u00f3ren filmak, eta kontsumoaren gizarteak liluratutako gizarte batean gertatutako aldaketak agertzen dituzte, oro har. Dena dela, telesailen alorrean egin ditu lan biribilenak, hala nola \"Anillos de oro\" (1983), \"Segunda ense\u00f1anza\" (1985) eta \"Brigada Central\" (1989)."}
{"id": "273926", "revid": "56334", "url": "https://eu.wikipedia.org/wiki?curid=273926", "title": "Anna Pavlova", "text": "Anna Pavlovna Pavlova (; San Petersburgo, 1881eko otsailaren 12a - Haga, 1931ko urtarrilaren 23a) errusiar ballet-dantzaria izan zen. \"Beltxargen aintzira\" balletagatik bereziki ezaguna. \nBiografia.\nSan Petesburgoko ospital militar batean jaio zen, bere aita, Matvey Pavlovich Pavlov, Preobrazhensky erregimenduan ari baitzen. Annak bi urte zituela hil zen. Batzuen ahotan, benetako aita beste bat zen, Lazar Polyakov bankaria, bere ama berarentzat egiten zuen lan eta.\nMariinski antzokia ezagutu zuenean dantzaria izan nahi zuela jakin zuen eta Marius Petipa koreografoaren Loti Ederra ikusi eta gero. Hamar urterekin sartu zen Balleteko Eskola Inperialean, eta bertan, Pavel Gerdt, Christian Johansson eta Eugenia Sokolova bezalako irakasleekin aritu zen 1899an egin zuen bere debuta, \"Les Dryades pr\u00e9tendues obrarekin\".\n1905ean, Beltxargen heriotzarekin arrakasta handia lortu zuen, Mikhail Fokin koreografoak berarentzat sortutako dantzarekin. Hortik aurrera, gorakada izan zuen, 1906an lehen dantzari izendatu zuten.\nAntzerki inperialetako ballet guztietan dantzatu zuen, eta 1909. urtean Diaghileven konpainian sartu zen. 1910. urtean Nijinskirekin dantzatu zuen Parisen. 1910-1913 urteetan, Pavlovak Antzoki inperialetako denboraldietan dantza egin zuen, eta gainerako hilabeteetan atzerrian. \n1913. urtean Errusiatik alde egin zuen. Lehen Mundu Gerra hasi zenean, Londresen osatu zuen konpainia; ondoren Estatu Batuetara jo zuen, eta bost urtez egon zen han. Gerra amaitu ondoren, Europara itzuli zen eta mundu osoan zehar ibili zen dantza egiten. \nAipagarriak dira, besteak beste, bakarlari gisa dantzatu zituen dantzak: \"Burduntzia\"; \"Kaliforniako mitxoleta\"; \"Gavotte\"; \"Christmas\"; eta Michel Fokinek bereziki Pavlovarentzat sortutako \"Beltxargaren heriotza\". Anna Pavlova ez zen berrikuntzarik sartzen ahalegindu, baina dantza egiteko zuen modu berezi ederrak, giro eta sentipen berria eman zien ballet zaharrei."}
{"id": "273927", "revid": "1519", "url": "https://eu.wikipedia.org/wiki?curid=273927", "title": "Sergio Pininfarina", "text": "Sergio Pininfarina, jaiotza-izenez Sergio Farina (Turin, Italia, 1926ko irailaren 8a - Turin, 2012ko uztailaren 3a) italiar diseinatzailea izan zen.\nBiografia.\nEstatu Batuetara bidaiatu zuen automobilgintzan erabiltzen ziren teknologia berriak ezagutzeko. Haren aita Battista Pinin Farinak 1930ean sorturiko Pininfarina karrozeria-lantegian hasi zen lanean. 1959an zuzendari izendatu zutelarik, joera abangoardistari jarraituz ekin zion lanari. Ordura arte, auto haiek izan zuten itxura biribilduari berrikuntza garrantzitsuak egin zizkion esperimentazioaren bidetik. Gero, Nash konpainiarentzat aholkulari izatera aldatu zen, eta, handik gutxira, Volkswagen eta Peugeot etxeekin hasi zen lanean Pininfarina. 1959an, azkenik, British Motors Corporationsekin bat egin zuen. Praktikotasuna eta estetika bateratzeko ahalegina egin du bere lanetan.\nEra guztietako autoak diseinatu ditu, hasi egunero erabiltzeko autoetatik eta auto bitxietaraino, eta berebiziko eragina izan du autoen diseinuaren bilakaeran. Berak diseinaturiko autoen artean, azpimarratzekoak dira Ferrari Dino Coup\u00e9 (1965), Fiat Spider Dino 2000 (1966), Alfa Romeo Duetto (1966) eta Ferrari Testarossa (1984)."}
{"id": "273928", "revid": "46380", "url": "https://eu.wikipedia.org/wiki?curid=273928", "title": "Jacques Villon", "text": "Jacques Villon (Damville, Eure, Frantzia, 1875eko uztailaren 31 - Puteaux, 1963ko ekainaren 9a) frantses pintorea izan zen.\nBiografia.\nSuzanne Duchamp, Raymond Duchamp-Villon eta Marcel Duchamp artisten anaia zen. Zuzenbideko ikasketak egiteko prestatu zen, baina 1894an Parisa joan, eta pinturako ikasketak egin zituen.\nAldizkarietarako marrazkiak egin zituen 1894-1906 bitartean eta 1906an bere koadroak egiten hasi zen.\nHaren lanetan kubismoaren eragina antzematen da; ordena geometrikoaren arabera konbinatu eta margotutako planoetan oinarrituak dira bere koadroak, kolore bizikoak gehienak.\nBigarren Mundu Gerraz geroztik erretratuak eta paisaiak irudikatu zituen, batez ere, eta aurrekoak baino lan errealistagoak egin zituen. Villonen lanak oso aintzat hartuak izan ziren, kubismoaren formaren analisia eta inpresionisten koloreen erabilera uztartu zituelako; bere garaiko frantses pintoreen belaunaldian eragin handia izan zuen. Koadroez gainera, grabatuak eta margolari modernoen lanen kalkografiak egin zituen, eta erakusketak antolatu zituen.\nZenbait sari irabazi zituen, 1956ko Veneziako biurtekoa, besteak beste."}
{"id": "273929", "revid": "90204", "url": "https://eu.wikipedia.org/wiki?curid=273929", "title": "Joan Fontcuberta", "text": "Joan Fontcuberta (Bartzelona, Katalunia, 1955eko otsailaren 24a) katalan argazkilaria da.\nBiografia.\nInformazio-zientzietako lizentzia atera ondoren, irakasle izan zen Informazio Zientzien Fakultatean lehenik eta Arte Ederretako Fakultatean gero (1979tik 1986ra). 1988an, \"Photovision\" aldizkaria sortu zuen. Espainiako XX. mendeko argazkilaritzaren espezialista gisa, zenbait erakusketa antolatu ditu, hala nola \"Idas y Caos, aspectos de las vanguardias fotogr\u00e1ficas en Espa\u00f1a 1920-1945\".\nArtista gisa egin duen lana errealismo fotografikoa naturaltasunaren eta artifizialtasunaren eta egiaren eta faltsuaren arteko nahasketaren bidez iraultzean datza. Horren adibide dira bere \"frottogramak\" irudi fotografikoaren eta \"frottage\" surrealistaren arteko sintesia, informazio bisualari negatiboaren marratuaren ukimen-informazioa gehitzen diotenak. Argitaratu dituen lanen artean, aipagarriak dira \"Herbarium\" (1984) eta \"Fauna\" (1988, Pere Formiguerarekin batera egindakoa). Erakusketa askotan parte hartu du, eta munduko museo handienetan daude bere obrak ikusgai. Hainbat sari jaso ditu, besteak beste, Alemaniako Fotografische Akademiek Octavious Hill domina 1988an eta Kataluniako Kultura Sari Nazionala 2010ean."}
{"id": "273930", "revid": "96586", "url": "https://eu.wikipedia.org/wiki?curid=273930", "title": "Fritz Haber", "text": "Fritz Haber (Breslau, 1868ko abenduaren 9a - Basilea, 1934ko urtarrilaren 29a) alemaniar kimikaria izan zen.\nTermodinamika kimikoaren oinarriak aplikatuz, amoniakoaren sintesi industrialerako prozedura lortu zuen, horretarako katalizatzaileak eta presio handiak erabiliz (1906). Bornekin batera, ziklo termodinamikoaren kontzeptua azaldu zuen (1919). Kimikako Nobel saria eman zioten 1918an. Lehen Mundu Gerrako Alemaniaren gerra kimikoan inplikatu eta hura sustatu zuen."}
{"id": "273931", "revid": "119347", "url": "https://eu.wikipedia.org/wiki?curid=273931", "title": "Kurt Masur", "text": "Kurt Masur (Brieg, Alemania \u2014gaur egun Brzeg, Polonia\u2014, - Greenwich, Connecticut, ) orkestra-zuzendaria izan zen.\nBizitza.\nPianoa eta txeloa ikasi zituen Breslauko Musika Eskola Nazionalean, Alemanian (gaur egun Wroc\u0142aw, Polonia), 1942tik 1944ra. 1946tik 1948ra, Leipzigeko Kontserbatorioan osatu zituen ikasketak, piano, konposizio eta zuzendaritzaren alorretan. Kurt Masur aditua da garai klasikoko eta erromantikoko musikan, eta orkestra-zuzendari gisa nabarmendu da ibilbide profesionalean.\n1960tik 1964ra, Ekialdeko Berlinen, Opera Komikoaren zuzendari musikala izan zen, eta Dresdengo Orkestra Filarmonikoarena, 1967tik 1972ra. 1970. urtean, Leipzigeko Gewandhaus Orchestraren zuzendari izendatu zuten, eta hainbat bira egin zituen talde horrekin. Bestalde, munduko orkestra nagusiekin aritu da zuzendari gonbidatu gisa. Amerikan, Cleveland Orchestrarekin 1974an egin zuen debuta, eta 1981ean zuzendu zuen, lehenengoz, New Yorkeko Orkestra Filarmonikoa. 1991n, orkestra horren zuzendari musikal izendatu zuten."}
{"id": "273933", "revid": "56334", "url": "https://eu.wikipedia.org/wiki?curid=273933", "title": "Nicol\u00e1s Ollo", "text": "Nicol\u00e1s Ollo Bidaurreta (Ibero, Oltza, 1816ko abenduaren 6a - Trapagaran, 1874ko martxoaren 29a) nafar jeneral karlista izan zen.\nBizitza.\nLehen Karlistaldian parte hartu zuen, eta birritan zauritu zuten, Lutxanan eta Erreniegan. Elio Ezpeletaren agindupean jarri zen 1839. urtean, eta bat etorri zen Bergarako besarkadarekin. O'Donnell militarrak antolatu zuen Iru\u00f1eko matxinadan parte hartu zuen, 1841. urtean, baina, Frantziara erbesteratu behar izan zuen. 1854. urtean, kapitain izendatu zuten, eta komandante bi urte geroago. Afrikan borrokatu ondoren, teniente koronel izendatu zuten.\n1868. urteko iraultzaren ondoren, karlismoari eutsi zion berriro ere, eta Nafarroako Matxinada antolatzeko ardura izan zuen; baina Orokietako gudua galduta, Frantziara ihes egin behar izan zuen, berriro ere. Nafarroako komandante nagusi zela, 10.000 gizonek osaturiko armada-talde bat sortu zuen, 1872. urtean, eta mariskal izendatu zuten hurrengo urtean. Bilboko setioan borrokatu zen, eta Domingo Moriones buruzagi errepublikanoa garaitu zuen, 1874. urteko otsailaren 24 eta 25ean. Bi egun geroago hil zen, leherketa baten ondorioz. Haren gorpua Durangon lurperatu zuten; hala ere, 1912ko ekainaren 17an, Lizarrara lekualdatu eta bertan hilobiratu zuten omentzeko 20.000 pertsona zain zituela, \"Gernikako Arbola\" ereserkiaren doinuen artean."}
{"id": "273934", "revid": "90204", "url": "https://eu.wikipedia.org/wiki?curid=273934", "title": "Michelangelo Pistoletto", "text": "Michelangelo Pistoletto (Biella, Vercelli, Italia, -) italiar margolaria da.\nBiografia.\nAitaren lantegian hasi zen margolaritzarekin harremanetan, koadro zaharrak konpontzen eta eraberritzen. Lehenengo lanak olio-pinturan egindako autoerretratuak izan ziren.\n1962an jarri zituen erakusgai lehenengo \"Quadri specchianti\"ak: arte dinamikoa sortu zuen hala, koadroen gainaldean irudiak islatuz eta ikuslea unean-unean obran parte hartzera bultzatuz.\n1966an, \"Oggetti in meno\" izenburuko instalazioa aurkeztu zuen: objektuak ez ziren garai batean edo jatorrian izan zirenaren parte edo hondarrak besterik. 1968an, Arte Povera delako mugimenduaren lehenengo erakusketan parte hartu zuen, baina beti nabarmendu da artista independente gisa. Arte garaikidearen hizkuntza-berrikuntzaren protagonista nagusietako bat da.\nErakusketa ugari prestatu ditu, erakusteko sorkuntza artistikoa ez dela irudi mugiezin batera murrizten eta azpimarratzeko arte-lanak elkarreragina izan behar duela inguruko ezaugarriekin."}
{"id": "273935", "revid": "336", "url": "https://eu.wikipedia.org/wiki?curid=273935", "title": "Gust\u00e1v Hus\u00e1k", "text": "\u00b9\nGust\u00e1v Hus\u00e1k ( ahoskatua; Bratislava, Hungariako Erresuma, - \"ibidem\", Eslovakia, ) politikari eslovakiarra izan zen. 1933an Txekoslovakiako Alderdi Komunistako kide egin zen eta Bigarren Mundu Gerran alemanen aurkako eslovakiarren erresistentzian parte hartu zuen. Gerra ondoren Alderdi Komunistaren Presidiumeko kide izan zen, purga politikoaren ondorioz espetxeratu zuten arte (1951-1960); 1963an berriro onartu zuten alderdian. Ministro Kontseiluaren idazkariorde egin zuten 1968an, eta Pragako Udaberria deitu zaionaren oinarri izan ziren erreforma liberalak egiten lagundu zuen; alabaina, Varsoviako Ituneko armada urte bereko abuztuan indarrez sartu zenean, jarreraz aldatu zen eta sobietarren jarrera gogorraren alde jarri zen. 1969an Alexander Dub\u010deken ordezkari izendatu zuten Txekoslovakiako Alderdi Komunistaren idazkari nagusiaren karguan, eta 1975ean Errepublikako lehendakari izendatua izan zen. Hus\u00e1kek 1987ko abenduan utzi zuen alderdiaren buruzagitza baina estatuko buru izaten jarraitu zuen 1989ko abendura arte; orduan, bere dimisioarekin batera, etorri zen erregimen komunistaren gainbehera."}
{"id": "273936", "revid": "336", "url": "https://eu.wikipedia.org/wiki?curid=273936", "title": "Charles Philippe Leblond", "text": "Charles Philippe Leblond (Lille, 1910eko otsailaren 5a - Montreal, 2007ko apirilaren 10a) Kanadako biologoa izan zen.\nParisko Sorbona eta Kanadako McGill unibertsitateetan ikasi zuen. 1946an erradioautografia bereizmena hobetu zuen L.F. B\u00e9langerrekin batera. Argazki-emultsioa urtu eta ehun zati batera isuri zituzten, era horretan estalki mehe bat eratuz; estalki hura gogortu egiten zen hozterakoan eta argazki-xaflaren lana egiten zuen ehun hartako zati erradioaktiboentzat. Metodo hau oso erabilia izan zen zelulen ikerketetan gorputzean barna gaien arrastoak jarraitu ahal izateko, eta gaur egun elektroi mikroskopioan erabiltzen da. Leblonden saioek zalantzan ipini zuten garai hartan ziurtzat jotzen zen zelulei buruzko teoria asko. Zelulen jarduera, esate baterako, etengabea zela frogatu zuen, ez zuela geldialdirik izaten, orduan uste zen bezala. Nobel sarirako proposatua izatez gainera, ohorezko sari eta domina ugari bereganatu zituen, besteak beste Gairdner Fundazioaren Meritu saria eta Kanadako Errege Elkartearen Flavelle domina. 1948az geroztik Anatomiako irakaslea izan da McGill Unibertsitatean."}
{"id": "273937", "revid": "512", "url": "https://eu.wikipedia.org/wiki?curid=273937", "title": "Johann Ludwig Tieck", "text": "Johann Ludwig Tieck (Berlin, 1773ko maiatzaren 31 - 1853ko apirilaren 28a) alemaniar idazlea izan zen. Erlangengo unibertsitatean egin zituen ikasketak, eta harreman estuak izan zituen garai haietan Wackenroder kritikari eta saiakera egilearekin. Friedrich eta Wilhelm von Schlegel anaien inguruan sortu zen idazle erromantiko multzoko kide egin zen, eta eleberriak idazteari ekin zion. XVIII. mendearen bukaeran argitaratu zituen \"Die Geschichte des Herrn William Lovell\" (1795-1796, \"William Lovell jaunaren historia\") eta \"Franz Sternbalds Wanderungen\" (1798, \"Franz Sternbaldsen erromesaldiak\") eleberriak, baina antzerkiak eta kontakizunak biltzen zituen \"Volksm\u00e4rchen\" (1797, \"Lamien ipuinak\") bildumagatik egin zen ezaguna. \"Leben und Tod der heiligen Genoveva\" (1800, \"Santa Genobebaren bizitza eta heriotza\") eta \"Kaiser Octavianus\" (1804, \"Octaviano enperadorea\") poesia dramatikoak idatzi zituen ondoren. 1825. urtean Dresdengo antzeztokiko aholkulari eta kritikari izendatu zuten, eta han jardun zuen 1842an Berlina joan zen arte. Azken urteetan erromantizismotik kontakizun errealistara lerratu zen."}
{"id": "273938", "revid": "512", "url": "https://eu.wikipedia.org/wiki?curid=273938", "title": "Ilse Aichinger", "text": "Ilse Aichinger (Viena, Austria, 1921eko azaroaren 1a - \"ib.\", 2016ko azaroaren 11) austriar idazlea izan zen.\nBiografia.\nErdi judua izaki, naziek ez zioten utzi unibertsitate-ikasketak egiten (1939). Bigarren Mundu Gerraren ostean, medikuntza ikasteari ekin zion, baina bertan behera utzi zituen ikasketak \"Die gr\u00f6ssere Hoffnung\" (1947, \"Itxaropen handiena\") eleberria idaztearren. Horixe du, gainera, nobela bakarra, eta kutsu autobiografikoa du.\nKritikaren eta irakurleen txaloak 1948an heldu zitzaizkion, \"Spiegelgeschichte\" (\"Ispiluaren istorioa\") kontaketa argitaratu zuenean. Liburu hori klasikoa bihurtu zen Austrian, eta hango ikastetxeetan nahitaez irakurri beharrekoa da. Neska baten istorioa kontatzen du, sortze-egunetik abortu baten ondorioz hiltzen den unera arte, amaieratik hasita.\n\"Rede unter denm Galgen\" (1952, \"Urkamendipeko hitzaldiak\") kontaketa laburren bilduma argitaratu zuen hurrena.\nHauek ditu beste obra batzuk: \"Verschenkter rad\" (1978, \"Oparitutako gurpila\"), \"Meine Sprache und Ich\" (1978, \"Nire hizkera eta neu\"), \"Kleist, Moos, Fasane\" (\"Platuxa, goroldioa, faisaiak\",1987).\nG\u00fcnter Eich idazlearekin ezkonduta egon zen. Hainbat sari jaso zituen."}
{"id": "273939", "revid": "512", "url": "https://eu.wikipedia.org/wiki?curid=273939", "title": "Robert Gurik", "text": "Robert Gurik (Paris, 1932ko azaroaren 16a) kanadar antzerkigilea da. Quebeceko antzerkigile oparoenetako bat izan zen 60ko eta 70eko hamarkadetan.\nBiografia.\nGurasoak hungariarrak zituen, eta 1950ean joan zen sorterritik, Frantziatik, Kanadara. Montrealgo Institutu Politeknikoan egin zituen ikasketak: ingeniari-titulua atera zuen, eta ingeniari gisa lan egin zuen 1972ra arte. Handik aurrera, antzerkigintzan sartu zen buru-belarri. \"Centre D\u00b4essai Des Auteurs Dramatiques\" erakundearen sortzaileetako bat izan zen. Armand Gatti frantses antzerkigilearen eraginpean, Quebeceko ingurune, hedabide, kontsumismo eta egoera politiko-soziala aztertu zituen. Bertolt Brechten antzerkigintzaren baliabide tipikoak erabili zituen.\nLan nagusiak hauek ditu: \"Les portes\" (1965, \"Ateak\"), \"Le pendu\" (1967, \"Urkatua\"), \"Hamlet, prince du Qu\u00e9bec\" (1968, \"Hamlet, Quebeceko printzea\"),\" La palissade\" (1971, \"Oholesia\"), \"Le proc\u00e8s de Jean-Baptiste M.\" (1972, \"Jean-Baptiste M.-ren auzia\") eta \"Le champion\" (1977, \"Txapelduna\"). Bi eleberri idatzi ditu: \"Spirales\" (1966, \"Espiralak\") eta\" Jeune d\u00e9linquant\" (1980, \"Gazte gaizkilea\")."}
{"id": "273941", "revid": "65203", "url": "https://eu.wikipedia.org/wiki?curid=273941", "title": "I\u00f1igo Ormazabal", "text": "I\u00f1igo Ormazabal (A\u00f1orga, Donostia, Gipuzkoa, 1951 - Zarautz, 2021eko urtarrilaren 30a) margolaria da.\nBizitza.\nValladoliden Arkitektura ikasten ari zela hasi zen margotzen, eta hantxe egin zuen 1976an lehenengo erakusketa, Tres Dibujantes taldearen barruan. 1978an Gipuzkoako Artista Hasiberrien Lehiaketaren inguruan eratu ohi zen erakusketa ibiltarirako aukeratua izan zen, eta orduz geroztik sarritan erakutsi ditu bere lanak, gehienetan Hondarribia, Donostia eta Zarauzko galerietan.\n1980an Zarautza joan zen bizitzera eta lan egitera. Han zuen estudioan irakasle-lanetan ere aritzen zen, baita, 1982az geroztik, Donostiako Catalina de Erauso Arte Klubean ere. Azken urteotako bakarkako erakusketei dagokienez, aipatzekoak dira 1995an Kutxa Fundazioak Donostiako Garibai kaleko erakustaretoan eskaini ziona, eta 1999an Zarautzen antolatu zutena. 1999ko erakusketan azken bizpahiru urteetan egindako obra berria aurkeztu zuen, 65 koadro guztira. I\u00f1igo Ormazabalek abstrakzioa landu du gehienbat, eta hori da gustukoen duen alorra, baina 1989tik aurrera paisaia figuratiboei ere egin zien tarte bat bere lanean. 2011n ere jarraitzen zuen bere lanen erakusketak egiten."}
{"id": "273942", "revid": "512", "url": "https://eu.wikipedia.org/wiki?curid=273942", "title": "Jean Tortel", "text": "Jean Tortel (Saint-Saturnin-l\u00e8s-Avignon, Vaucluse, - ) frantses poeta izan zen. Avignonen igaro zuen haurtzaroa. Erregistro-funtzionario izan zen Gordesen, 1926-1934 bitartean. Lau urtez erbestean bizi izan zen, Toulen. \"De mont vivant\"en erredakzio batzordeko kide izan zen (1942). 1964tik aurrera, berriz, Avignon inguruan bizi izan zen, erretiraturik. 1987an Poesiako Sari Nazionala irabazi zuen. Haren poesia Raymond Queneauk sortu zuen OULIPO higikundearen barruan koka daiteke. Maurice Sc\u00e8verenganako miresmena aitortu zuen \"L'Amour unique de Maurice Sc\u00e8ve\" (1961, \"Maurice Sc\u00e8veren maitasun bakarra\") obran, Fran\u00e7ois de Malherbe-renganakoa \"Le Pr\u00e9classicisme fran\u00e7ais\"-en (1952, \"Frantses preklasizismoa\"), Francis Pongerenganakoa \"Ponge cinq fois\" (1984, \"Ponge bost aldiz\") izenekoan. Beste zenbait lan aipagarri: \"Cheveux bleus\" (1931, \"Ile urdinak\"); \"Votre future image\" (1938, \"Zure etorkizuneko irudia\"); \"Naissances de l'objet\" (1955, \"Objektuaren sorkuntzak\"); \"Limites du regard\" (1971, \"Begiradaren mugak\"); \"Le Discours des yeux\" (1982, \"Begien diskurtsua\")."}
{"id": "273943", "revid": "336", "url": "https://eu.wikipedia.org/wiki?curid=273943", "title": "Pierre Augustin Caron de Beaumarchais", "text": "Pierre Augustin Caron de Beaumarchais (Paris, 1732ko urtarrilaren 24a - Paris, 1799ko maiatzaren 18a) frantses idazle, musikari eta enpresagizona izan zen, eta Argien mendeko pertsona enblematikoenetako bat.\nBizitza.\nErloju-konpontzaile baten semea zen eta hamahiru urterekin ikasketak utzi eta aitaren lanbidea hartu zuen. Gero, Luis XV.aren gortean sartu zen, haren alaben harpa-irakaslea izan zelarik. 1757an maila apaleko aitoren alaba batekin ezkondu baitzen, emaztearen jabetza batetik hartu zuen \"Beaumarchais\" deitura. Ezkontzarekin aberasturik eta erregearen babesa izanik, finantza-negozioetan sartu zen. Ameriketako Estatu Batuen Independentzia Gerran arma-merkatari ibili zen. Frantziatik ihes egin behar izan zuen Iraultza-aldian.\n1777an \"Idazle Dramatikoen Elkartearen\" (\"Soci\u00e9t\u00e9 des auteurs et compositeurs dramatiques\") sortu zuen eta 1783-1790 artean Voltaireren lan guztiak agerrarazi zituen. Zenbait drama burges idatzi zituen, hala nola \"Eug\u00e9nie\" (1767), \"Les Deux Amis\" (1770). Ospea, alabaina, bi lan bikainek ekarri zioten: \"Le Barbier de S\u00e9ville\" (1775) eta \"Le Mariage de Figaro\" (1784). Sei urtez debekatua egon zen azken lan hau, Iraultzaren aitzindari gisa hartua izan da, satira gisakoa, kritikaren helburu ziren aitoren semeek berek txalotu bazuten ere. Opera ospetsuen oinarri izan dira biak."}
{"id": "273944", "revid": "336", "url": "https://eu.wikipedia.org/wiki?curid=273944", "title": "Eduardo Dato", "text": "Eduardo Dato Iradier (Coru\u00f1a, 1856ko abuztuaren 12a - Madril, 1921eko martxoaren 8a) espainiar politikaria izan zen.\nBiografia.\nAita Murtziakoa zuen eta ama arabarra. Madrila joanda, bertan egin zituen zuzenbide-ikasketak. Oso kargu garrantzitsuak izan zituen Alfontso XIII.a Espainiakoaren garaian: diputatua izan zen 1883. urtetik aurrera; 1899an Gobernazioko ministro; Justiziakoa 1902an; Estatuko ministroa 1918an. Gisa berean, gobernuburua izan zen 1913-1915 bitartean, 1917an eta 1920-1921 urteetan.\nLehen Mundu Gerran, Espainiaren neutraltasuna lortu, eta Kataluniako Mankomunitatea onartu zuen (1913). Gizarteko eta kartzeletako arazoez arduratu zen, batez ere. Madrilgo Alcal\u00e1ko atean hil zen 1921. urteko martxoaren 8an, Pedro Mateu Cusid\u00f3, Luis Nicolau Fort eta Ram\u00f3n Casanellas Lluch anarkista katalanek egindako atentatu baten ondorioz. Gasteizko hiriak semetzat hartu zuen, 1903. urtean.\n1916an Gasteizek Dato izena eman zion hiri erdialdeko kale nagusi bati, bai eta haren omenezko oroitarria eraiki ere (Florida parkea). Euskal Herriarekiko politikan eragina izan zuen, 1919. urtean idatziriko estatutua atzera bota baitzuen."}
{"id": "273946", "revid": "90204", "url": "https://eu.wikipedia.org/wiki?curid=273946", "title": "Andr\u00e9 Dumas", "text": "Andr\u00e9 Dumas (Montauban, Frantzia, 1918ko abenduaren 7a - La Roche-sur-Yon, Frantzia, 1996ko ekainaren 23a) teologoa eta frantsesezko idazlea izan zen.\nBizitza.\nFilosofia eta teologia ikasi zuen Montpellier, Paris eta Basileako unibertsitateetan. Ikasle kristauen elkarteko idazkaria, Paueko Eliza Erreformatuko artzaina eta Parisko Teologia Protestanteko Fakultateko filosofia eta etikako irakaslea izan zen. \"R\u00e9forme\" astekariko buru eta \"Esprit \"aldizkariko erredakzio-taldeko kide izan zen.\n1975ean abortuari buruzko eztabaidetan hartu zuen parte, bere emazte Francine Dumasekin batera. Parisko Ikerketa Ekumenikoen Institutuan irakasle izan zen, eta protestanteen eta beste kristauen arteko elkarrizketa sortzen lan eskerga egin zuen, gainerako erlijioak albo batera utzi gabe.\nLan hauek idatzi zituen: \"Le Contr\u00f4le des naissances. Opinions protestantes \"(1965, \"Jaiotzen kontrola. Protestanteen iritziak\"), \"Croire et douter \"(1971, \"Sinesmena eta zalantza\"), \"Cent Pri\u00e8res possibles \"(1982, \"Ehun otoitz posible\"), \"L\u00b4Amour et la mort au cin\u00e9ma\" (1983, \"Maitasuna eta heriotza zineman\"), \"Protestants \"(1987) eta \"Marie de Nazareth \"(1989)."}
{"id": "273947", "revid": "512", "url": "https://eu.wikipedia.org/wiki?curid=273947", "title": "Ken Rosewall", "text": "Ken Rosewall (Sydney, Australia, 1934ko azaroaren 2a) australiar tenis-jokalaria da.\nBiografia.\nGaztetatik erakutsi zuen tenisean jokatzeko dotoretasun eta trebetasun aparta, eta kirolari ematen zion garrantziagatik nabarmendu zen. Oso karrera luzea egin zuen (22 urte), eta bere belaunaldiko onenetakoa eta XX. mendeko tenis-jokalari handienetakoa izan zen. Lehenengo garaipenak Australian lortu zituen, junior-mailan, 1950. eta 1952. urteetan. Hurrengo urtean eskuratu zituen Grand Slameko bana-banako lehen garaipenak (Australia eta Roland Garros); maila horretako azkena, berriz, 1972an lortu zuen (Australia). Tartean irabazi zituen Estatu Batuetako Irekia, beste Roland Garros bat eta Australiako beste bi sari. Bederatzi titulu lortu zituen bikoteka: hiru Australian, bi Roland Garrosen eta beste bi Wimbledonen, baina ez zuen sekula irabazi Wimbledongo bana-banako saririk. 1957an egin zen profesional, eta munduko txapelduna izan zen 1960tik 1965era eta 1971 eta 1972 urteetan. Profesional gisa jokaturiko bana-banako hemeretzi partidetatik hamazazpi irabazi zituen, eta bikoteka jokatutako hiruretatik bi."}
{"id": "273948", "revid": "119347", "url": "https://eu.wikipedia.org/wiki?curid=273948", "title": "Moacyr Scliar", "text": "Moacyr Scliar (Porto Alegre, Rio Grande do Sul, 1937ko martxoaren 23a - Porto Alegre, 2011ko otsailaren 27a) brasildar narratzailea izan zen.\nBizitza.\nMedikuntza-ikasketak egin zituen. Movimiento argitaletxeari oso lotua egon zen. 1970eko hamarkadan, beren eskualdeko unibertsoaren ezaugarriak ezagutarazteaz kezkatu ziren narratzaile-taldeko kideetako bat izan zen. Ipuinetan, egungo gizon-emakumeek bizi dituzten egoera eredugarriak, errealak edo irudizkoak ageri dira. Indarkeriazko narrazioak idatzi zituen, existentziaren drama islatzearren, Estatu Batuetako kazetaritza berriaren ildoari jarraituz. \"O Centauro no jardim\" (1985, \u00abZentauroa lorategian\u00bb) eleberrian, gizon desegokiak munduaz duen ikuspegia planteatzen du. Ipuinen artean, \"O amante de Madonna\" (\u00abMadonnaren maitalea\u00bb) du aipagarrienetako bat; eguneroko frustrazioak gainditzen dituen emakume baten erretratua da. Beste zenbait lan aipagarri: \"Balada do Falso Messias\" (1968, \u00abMessias faltsuaren balada\u00bb), \"O ex\u00e9rcito de um homem s\u00f3\" (1973, \u00abGizon bakarreko armada\u00bb), \"O ciclo das \u00e1guas\" (1977, \u00abUren zikloa\u00bb) eta \"Max e os felinos\" (1981, \u00abMax eta katuak\u00bb). Brasildar Letren Akademiako 31. aulkia izan zuen."}
{"id": "273949", "revid": "119550", "url": "https://eu.wikipedia.org/wiki?curid=273949", "title": "Eduard Xevardnadze", "text": "Eduard Xevardnadze (, ahoskatua; , \"Eduard Amvrosievitx Xevardnadze\"; Mamati, Transkaukasiako SEFS, - Tbilisi, ) politikari georgiarra izan zen.\n1957tik 1961era, Georgiako Komsomoleko idazkari nagusi izan zen, eta, 1972tik 1985era, Georgiako alderdi komunistakoa. 1976tik aurrera, Batzorde Zentraleko kide izan zen, eta, 1978az geroztik, Politburoko kide eta Sobiet Goreneko diputatu. 1985ean, Kanpo Arazoetarako ministro izendatu zuten, eta Gorbatxoven laguntzaile estua izan zen. 1990ean, dimisioa eman zuen estatu-kolpea izan zitekeelakoan, eta 1991n PCUSeko alderdia utzi zuen alderdi sozialdemokrata osatzeko. Sobietar Batasuna desegin zenean, Georgiaren burujabetasunaren alde egin zuen. Georgiarrek presidente izendatu zuten 1992an. Georgiatik bereizi nahi zuten Abkhazia eta Hego Osetiako mugimendu independentistei aurre egin zien agintaldiaren hasieran. 1993an, Estatu Independenteen Erkidegoan sartu zuen Georgia. 1995ean, sufragio unibertsalez hautatu zuten Errepublikako presidente, eta kargu horretan iraun zuen 2003ra arte. 2003ko hauteskundeetan iruzurra egin izana leporatu zioten, eta kargua utzi behar izan zuen Iraultza Arrosa delako protesta eta manifestazio publikoen ondorioz."}
{"id": "273950", "revid": "336", "url": "https://eu.wikipedia.org/wiki?curid=273950", "title": "Twyla Tharp", "text": "Twyla Tharp (Portland, Indiana, 1941eko uztailaren 1a) estatubatuar dantzaria eta koreografoa da. Dantzan hasi aurretik, musika ikasi zuen. Dantzan, Anna Pavlova dantzariarekin hasi zen, eta dantza-mota guztiak landu zituen (klakea, dantza modernoa eta abar). Paul Taylorren konpainian aritu ondoren, lehenengo koreografiak antolatu zituen: \"Tank Drive\" (1965) eta \"Tam\" (1967) abangoardiako esperimentu gisa aurkeztu ziren. Oso ondo zaintzen du musikaren eta dantzaren arteko harremana, eta ospetsu egin zen bere estilo bizia, jazz, rock eta jerkarekin nahasia, \"Push Comes to Shove\" (1977) eta \"Sinatra Suite\" (1983) lanetan. Zineman, \"Hair\" (1978), \"Ragtime\" (1980), \"Amadeus\" (1984) eta \"Soleil de nuit\" (1985, Barishnikovekin) filmetako dantzak sortu zituen. American Ballet Theatreko zuzendari artistikoa izan zen Barixnikovekin 1988tik 1989ra. Parisko operan dantza-zuzendaria zela, \"As Time Goes By\" lana gehitu zion hango errepertorioari, eta \"Rules of the Game\" (1989) sortu zuen. Isabelle Gu\u00e9rin eta Patrick Dupondentzat \"Grand Pas, Rythm of the Saints\" (1991) lana osatu zuen 1991n. Bestalde, hiru liburu idatzi ditu Tharpek: \"Push Comes to Shove\" autobiografia (1992), \"The Creative Habit: Learn It and Use It for Life\" (2003) eta \"The Collaborative Habit\" (2009)."}
{"id": "273951", "revid": "74966", "url": "https://eu.wikipedia.org/wiki?curid=273951", "title": "Brett Whiteley", "text": "Brett Whiteley (Sydney, Australia, 1939ko apirilaren 7a - 1992ko ekainaren 15a) australiar pintorea izan zen.\nBiografia.\nPintura-ikasketak egin zituen eta 1960an diru-laguntza lortu zuen, ikasketak sakontzera Frantzia eta Ingalaterrara joateko.\n1961ean UNESCOk antolatutako Parisko Pintore Gazteen Bileran Australiaren ordezkari izateko hautatu zuten, eta urte horretan bertan sari bat irabazi zuen Parisko Artista Gazteentzako Nazioarteko Bi Urtekoan, ospe handia eman ziona.\n1960ko ondoko urteetan bakarkako zein taldekako erakusketak egin zituen, Londresko Whitechapel eta Marlborough galerietan, besteak beste. Gero Estatu Batuetan eta Asian izan zen, eta hirurogeita hamarreko hamarraldian Australiako pintore ospetsuena bihurtu zen.\nWhiteleyren obrak, indartsua eta sutsua, erretratuetatik paisaietaraino hartzen ditu. Haren koadro nagusien artean XIX. mendeko artista eta idazleen erretratuak nabarmentzen dira -\"Baudelaire\" (1970), \"Van Gogh\" (1971)-, Sydneyko badiaren margolan harrigarriekin batera.\nSari asko irabazi zituen eta Australiako museoetan eta atzerriko bildumetan jarri zituen bere koadroak erakusgai."}
{"id": "273952", "revid": "119347", "url": "https://eu.wikipedia.org/wiki?curid=273952", "title": "Juan Miguel Guti\u00e9rrez", "text": "Juan Miguel \"Juanmi\" Guti\u00e9rrez M\u00e1rquez (Errenteria, Gipuzkoa, - ) gipuzkoar ikertzailea eta zineman aditua izan zen. Dokumentalgintzan espezializatu zen, eta euskaraz eta gaztelerazko audioak ekartzeaz gain, aragoiera eta beste hizkuntzaren batezko zertzelada batzuk ere eman izan zituen.\nBiografia.\nJosulaguna izandakoa, 1969an Elizaren Filosofiako ikasketak egin zituen, Saint Ignace de Kimwenzan (Kongoko Errepublika Demokratikoa). Bestalde, 1975ean Bruselako (Belgika) INSAS Eskola Nagusian lizentzia lortu zuen Komunikabide Sozialetan, Zinema, Irrati eta Telebista Errealizazioaren adarrean. Donostiako Herri Irratian jardun zuen lanean, eta 1980tik aurrera HABEn aritu zen, laguntza pedagogikoaren sailean, ikus-entzunezko lanak prestatzen helduei euskara irakasteko. Ikus-entzunezko zenbait prestatu zituen, orobat, telebistan euskara irakasteko: \"Bai Horixe\" (1985), \"Gurtegikoak\" (1988), \"Izurungoak\" (1992), \"Barrene\" (1998), \"Barrenet\" (1998). Euskaldunok erabili ohi ditugun adierazpide plastikoak, musikalak eta keinuzkoak zinema-narrazioari nola aplika dakizkiokeen azaltzeko zenbait ikerketa egin zituen. Berak zuzenduriko \"Izeba Rosa\" filmak euskal film onenari eskaintzen zaion Mauro Azkona saria jaso zuen 1978ko Donostiako Zinemaldian. Eusko Ikaskuntzako Zinema Saileko lehendakaria izan zen 1995etik. Denbora luzez irakasle izan zen Larrotxene kultur etxeko bideo-eskolan."}
{"id": "273954", "revid": "6327", "url": "https://eu.wikipedia.org/wiki?curid=273954", "title": "Jon Mikel Guti\u00e9rrez M\u00e1rquez", "text": ""}
{"id": "273955", "revid": "15795", "url": "https://eu.wikipedia.org/wiki?curid=273955", "title": "Eduardo Zamakois Zabala", "text": ""}
{"id": "273958", "revid": "512", "url": "https://eu.wikipedia.org/wiki?curid=273958", "title": "Paul-Marie Lapointe", "text": "Paul-Marie Lapointe (Saint-F\u00e9licien, Qu\u00e9bec, 1929ko irailaren 22a - Montreal, 2011ko abuztuaren 16a) kanadar olerkari eta kazetaria izan zen.\nEgunkari eta irratietan kazetari-lanak egiteaz gainera, \"Le Nouveau Journal\" sortu zuen 1961ean, Jean-Louis Gagnonekin batera. Harreman estuak izan zituen hainbat automatistarekin, Gauvreaurekin bereziki, \"Refus global\" (\"Ezezko biribila\") manifestua idatzi zuen taldekoa ez bazen ere. Hasierako olerkiek automatista haien eragina izan zuten. Lapointeren olerki-liburu nagusiak hauek dira: \"La Vierge incendi\u00e9\" (1948, \"Sutan erretako birjina\"); \"Choix de po\u00e8mes\" (1960, \"Olerki-sorta\"); \"Pour les \u00e2mes\" (1964, \"Arimentzat\"); \"Tableaux de l\u00b4amoureuse suivi de Une unique; Art \u00e9gyptien; Voyage; Huit autres po\u00e8mes\" (1974, \"Maiteminduaren koadroak eta jarraian Bat bakarra; Arte egiptoarra; Bidaia; Beste zortzi olerki\"); \"Bouche rouge\" (1976, \"Aho gorria\"); eta \"Tombeau de Ren\u00e9 Crevel\" (1979, \"Ren\u00e9 Crevelen hilobia\"), berarengan eragin handia izan zuten surrealista frantsesen omenez idatzia. Hainbat sari irabazi zituen, eta eragin handia izan zuen 70eko hamarkadako olerkariengan."}
{"id": "273959", "revid": "512", "url": "https://eu.wikipedia.org/wiki?curid=273959", "title": "Nigel Mansell", "text": "Nigel Ernest James Mansell (Upton-upon-Severn, Gloucestershire, ) britainiar auto-gidari ohia da. 1976an Ford Formulan hasi zen unea hartzen da Mansellen karreraren hasieratzat, nahiz eta aurretik beste kategoria batzuetako lasterketetan parte hartu zuen. Hurrengo denboraldian ere kategoria horretan jardun zuen, eta berrogei lasterketatik gora eta Britainia Handiko titulua irabazi zituen. Geroago, 3 Formulara aldatu zen (etxea saldu behar izan zuen horretarako), eta 2 Formulan hasi zen ondoren. Garaitsu hartan ezagutu zuen Lotus etxeko Colin Chapman buruzagia, eta 1 Formularako hartu zuten 1981ean. 1985ean lortu zuen kategoria horretako lehenengo Sari Nagusia, Williams taldearekin. Hurrengo urteetan, zenbait lasterketa irabazi zituen, eta bigarren gelditu zen beste zenbaitetan, 1 Formulako Munduko Txapelketan. 1992an, ondoz ondoko garaipen gehien lortu zituen gidaria izan zen. 1993an, Indy Formulara aldatu zen, Newman-Haas taldera, eta txapelketa irabazten lehenengoa izan zen aurkezpenaren urtean bertan. 1995ean, berriro sartu zen buru-belarri 1 Formulan."}
{"id": "273960", "revid": "23317", "url": "https://eu.wikipedia.org/wiki?curid=273960", "title": "Catherine Sauvage", "text": "Catherine Sauvage (jaiotzez, \"Jeanine Marcelle Saunier\"; Nancy, 1929ko maiatzaren 26a - Bry-sur-Marne, 1998ko martxoaren 19a) frantses abeslaria izan zen. Antzerkian aritu zen, amateur gisa, gerra-garaian. 1945ean Brechten ikuskizun batean parte hartu zuen Lyonen, eta gero egile beraren beste lan bat antzeztu zuen Alliance fran\u00e7aisen. Gerra-garaian, bestalde, abestiak erakarri zuen. Bere estiloa Parisen bizi izan zituen lehenengo esperientzietan oinarritu zen. Aipagarria da \"Grand-Papa laboureur\" abestia. Catherine Sauvageren bizitzan izugarrizko eragina izan zuen L\u00e9o Ferr\u00e9 egile-musikagile bihurriak. 1949an \"Monsieur William\" abestu zuen, eta \"Paris Canaille\" eta \"C\u00b4est l\u00b4homme\" grabatu zituen. Lan horrengatik Charles Cros Akademiako diskoaren saria jaso zuen 1954an. 1962 eta 1992an beste bi sari handi jaso zituen. Canetti taldean eta \"des Trois Baudets\" taldean parte hartu zuen. Ondoren birak eta emanaldiak eskainiz jardun zuen. Musikari ona izan zen Catherine Sauvage eta jakin zuen bere inguruan artearen maisuak biltzen, Michel Legrand eta Jacques Loussier piano-jotzailea, besteak beste."}
{"id": "273961", "revid": "336", "url": "https://eu.wikipedia.org/wiki?curid=273961", "title": "Torquato Tasso", "text": "Torquato Tasso (Sorrento, 1544ko martxoaren 11 - Erroma, 1595eko apirilaren 25a) italierazko poeta izan zen. Oso ezagun egin zen \"La Gerusalemme liberata\" (1581, \u00abJerusalem askatua\u00bb), 20 kantuz osatutako poema epikoari esker; Lehenengo Gurutzadaren garaiko Jerusalemen konkista kontatzen du.\nBizitza.\nTassoren haurtzaroa familiaren ezbeharrek markatua izan zen. 1552. urtean aita, olerkaria hura ere, erbesteratu egin zuten Napoliko Erresumatik, eta familiari ondasun guztiak kendu zizkioten. Aitak Erromara alde egin zuen, eta 1556an ama hil zitzaiolarik, bertara abiatu zen Torquato ere, aitarengana. Harrezkero, hainbat hiritan bizi izan ziren: Urbino, Venezia, Padua, Ferrara, eta abar.\n1560an Paduara bidali zuten legeak ikastera, eta 1565ean Esteko etxearen zerbitzuan hasi zen lanean, Ferraran. Haiek izan ziren Tassoren bizitzako urterik zoriontsuenak. Tassok gaztetan erakutsi zuen literaturarako zaletasuna, eta Esteko etxearentzat lan egin zuen urteetan izan zuen idazle gisa garairik oparoena. Orduan idatzi zituen, besteak beste, bere lan nagusiak: \"Aminta\", 1573an gortean aurkeztua eta, batez ere, \"Gerusalemme liberata\" (\u00abJerusalem askatua\u00bb, 1575), bere maisulana.\n\"Jerusalem askatua\" obra handia amaitu zuen urtean adimen-eritasun larri baten zantzuak antzematen hasi zitzaizkion, ordea. Kontrarreformaren garaian Italian bizi zen klima izpiritualak eragindako erlijioarekiko obsesio moduko batek eragin zion ondoez hura; Inkisizioaren aurrean bere burua heretiko gisa salatzera eramaten zuen eritasun hark, eta jazarpen mania eragin zion.\nHarrezkero, hainbat gorabehera bizi izan zituen. Zenbait urtez batera eta bestera ibili ondoren, Ferrarara itzuli zen 1579. urtean, baina Alfontso II.a dukearen ezteietan bazter utzi zutela iruditu zitzaion, eta krisi larria jasan zuen. Krisi haren eraginez, zazpi urte eman behar izan zituen Santa Ana erietxean. Erietxetik irten ondoren, hara-hona ibili zen berriro. Azken urteak Erromako komentu batean igaro zituen, eta hantxe hil zen.\nLanak.\nLiteratura-lan nagusiak: \"Aminta\" eta \"Jerusalem askatua\".\nArestian aipatu denez, \"Aminta\" artzain-drama eta\" Jerusalem askatua\" dira Tassoren lan aipagarrienak.\n\"Aminta\"-rekin artzain-dramaren generoko maisu handiaren ospea lortu zuen Tassok. Amintaren maitasunaren berri ematen du obra horrek: Aminta, Silvia artzain ederrarekin maiteminduta dago, baina Silviak adiskide gisa maite du Aminta. Amintaren maitasun sutsuaren berri jakinik, Silviak ihes egiten du haren ondotik eta amorrua hartzen dio. Tassok gizakia nola irudikatzen duen da obra horren ezaugarririk garrantzizkoena, gizakiaren konplexutasunaren irudia eskaintzen baitu. Maitasunari buruzko bere ikuspegia azaldu zuen, lirismo handiz, dramatismoz baino gehiago, eta gorteko bizitzaren ikuspegi idealizatua eskaini zuen, Tassok Ferraran igaro zituen urte zoriontsuen eraginez.\n\"Jerusalem askatua\" hogei kantuz osaturiko epopeia bat da. Godofredo Bouillongoak Lehenengo Gurutzadan (1099) Jerusalem konkistatu zueneko pasartea du kontagai. Benetako gertaerei beste hainbat pasarte erantsi zizkien, bere irudimenetik sortuak. Trebetasun handiz bateratu zituen fantasia eta historia: kristauen eta musulmanen arteko borrokak irudikatu zituen, baina infernuko eta zeruko izakiek ere esku hartzen zutela. Bestalde, obra horretan bildu zituen bere idatzietan landu zituen gai guztiak, inoiz baino diskurtso zailagoa osatuz.\n1581ean \"Jerusalem\" eta \"Rime e prose\" lanaren pasarte batzuk argitara eman zirelarik, eztabaida larria sortu zen italiar kritikoen artean, Tassoren epikaren kalitatea eta haren aurreko Ludovico Ariostoren \"Orlando haserre\"-rena alderatzen hasi zirenean. Tassok berak ere parte hartu zuen eztabaida hartan, \"Apologia\" idatziarekin.\nObra txikiak.\nAipatu berri diren lanez gainera, beste batzuk ere idatzi zituen, gaztetan bereziki. \"Jerusalem askatua\" idazten hasita zegoela, esaterako, hura alde batera utzi zuen, horrelako kontakizun epiko bat idazteko ezaguera aski ez zuela jabeturik edo (hemezortzi urte besterik ez zituen orduan), eta zalduneriako obra bat idatzi zuen, \"Rinaldo\" izenekoa. Idazlan honetan trebetasun tekniko bikaina erakutsi zuen Tassok, baina artean ez zitzaion nabarmentzen bere obran gerora nagusitu zen jeinu poetikoa.\n2000 errimatik gora ere utzi zituen, maitasunari, grinari, itxaropenari, atsekabeari eta abarri buruzkoak. Petrarcaren erestiari jarraitu zion, baina ordu arteko joera klasizistari estilizazio poetikorako joera erantsi zion. Obra hori Giacomo Leopardiren aitzindaritzat hartu izan da.\n1586an, Santa Ana erietxetik atera zenean, sorkuntzarako sena berpiztu zitzaion eta \"Torrismondo\" trajedia idatzi zuen, Mantuan. Hurrengo urteetan \"Le sette giornate del mondo creato\" (1592-1594, \u00abMunduaren sorkuntzako zazpi egunak\u00bb) eta \"Discorsi del poema eroico\" (1595, \u00abOlerki heroikoari buruzko diskurtsoa\u00bb) aurkeztu zituen, besteak beste. Beste poema erlijioso batzuk ere idatzi zituen: \"Lagrime di Maria Vergine\" (\u00abAma Birjinaren malkoak\u00bb), \"Lagrime di Ges\u00f9 Cristo\" (\u00abJesu Kristoren malkoak\u00bb) eta \"Monte Oliveto\" (1605, \u00abOlibete mendia\u00bb).\nTassoren obra literatura barrokoaren aitzindaritzat har daiteke, eta eragin handia izan zuen geroagoko italiar olerkaritzaren bilakaeran. Leopardiren ereduetako bat izan zen eta eragina izan zuen orobat XIX. eta XX. mendeetako olerkari askotan. \"Jerusalem askatua\" obra hainbat hizkuntzatara itzuli zen eta idazle askok imitatu zuten Europan zehar."}
{"id": "273962", "revid": "28807", "url": "https://eu.wikipedia.org/wiki?curid=273962", "title": "Torcuato Tasso", "text": ""}
{"id": "273964", "revid": "336", "url": "https://eu.wikipedia.org/wiki?curid=273964", "title": "Thomas Allen (baritonoa)", "text": "Thomas Allen (Seaham Harbour, Durham, Ingalaterra, 1944ko irailaren 10a) britainiar baritonoa da.\nBiografia.\n1969an hasi zuen karrera opera-kantari gisa, Welsh National Operan, Rossiniren \"Sevillako Bizargina\" obrako Figarorena eginez. 1972an, Londresko Covent Garden konpainian hartu zuten. 1970eko hamarkadan, antzoki eta jaialdi askotan kantatu zuen: 1973an, Glyndebourneko jaialdian; 1976an, Milango Scalan; 1982an, Parisko Operan (Verdiren \"Falstaff\"eko Ford abestuz); eta, 1985ean, Salzburgoko jaialdian \u2014Hans Werner Henze musikagileak Monteverdiren \"Orfeo\"z egindako bertsioa estreinatu zuen\u2014.\nAhots bikaina eta musikaltasun handia ditu, eta horri esker era guztietako opera eta oratorioak kantatu ahal izan ditu, baita errezitalak eman ere. Bere errepertorioan, aipagarriak dira hauek: Gl\u00fcck, Purcell, Schubert (Thomas Allen da Schuberten liederren interprete onenetakoa), Puccini (\"La Boh\u00e8me\"ko Marcello), Donizetti (\"L'elisir d'amore\"ko Belcore), Debussy eta, batez ere, Mozart (\"Don Giovanni\"ko protagonista, \"Cos\u00ed fan Tutte\"ko Guilielmo, \"Le noce de Figaro\"ko Figaro eta Kondea, eta \"Xirula Miragarria\"ko Papageno). 2011ko urrian, Durham Unibertsitateko kantziler izendatu zuten, Bill Bryson idazlearen ondorengo gisa."}
{"id": "273965", "revid": "336", "url": "https://eu.wikipedia.org/wiki?curid=273965", "title": "Jurek Becker", "text": "Jurek Becker (\u0141\u00f3d\u017a, Polonia, 1937 - Thumby, Alemania, 1997) alemanezko idazlea izan zen, nazionalitatez alemaniarra.\nBizitza.\nGurasoak juduak zituenez, ghetto eta kontzentrazio-esparruetan igaro zuen haurtzaroa. 1945ean Alemaniako Errepublika Demokratikoan kokatu zen. Alemana eta filosofia ikasi, eta han hasi zen idazten. 1976an Alderdi Sozialistatik egotzi zuten, eta 1978az geroztik Sartaldeko Berlinen bizi izan zen behin betiko baimen batekin.\nBeckerrek telebistarako gidoiak, glosa politikoak eta, batez ere, narrazioak eta eleberriak idatzi zituen. Haren idazkeraren ezaugarri nagusiak umorea, fantasia, zehaztasuna eta ironia dira. Gehienbat monotoniari eta eguneroko bizitzari buruz idatzi zuen, betiere gizarte hobe bat lortzeko nahi utopikoa agertuz.\nHauek dira Beckerren libururik aipagarrienetako batzuk: \"Jakob der L\u00fcgner\" (1969, \"Jakob gezurtia\"), \"Der Boxer\" (1976, \"Boxeolaria\"), \"Bronsteins Kinder\" (1986, \"Bronsteinsko haurrak\"), \"Irref\u00fchrung der Beh\u00f6rden\" (1973, \"Agintarien engainua\"), \"Aller Welt Freund\" (1982, \"Guztien adiskidea\") eta \"Warnung vor dem Schriftsteller\" (1990, \"Kontuz idazlearekin\")."}
{"id": "273966", "revid": "15795", "url": "https://eu.wikipedia.org/wiki?curid=273966", "title": "Hannoverko hauteslerria", "text": ""}
{"id": "273967", "revid": "15795", "url": "https://eu.wikipedia.org/wiki?curid=273967", "title": "Hannoverko estatua", "text": ""}
{"id": "273968", "revid": "137486", "url": "https://eu.wikipedia.org/wiki?curid=273968", "title": "Homeopatia", "text": "Homeopatia (grezieratik \u1f45\u03bc\u03bf\u03b9\u03bf\u03c2 [h\u00f3moios], \u2018berdin\u2019, eta \u03c0\u03ac\u03b8\u03bf\u03c2 [p\u00e1thos], \u2018sufrikario\u2019) medikuntza alternatiboko sistema sasizientifikoa da. 1796an sortu zuen Samuel Hahnemann mediku alemaniarrak. Haren praktikatzaileek, homeopatek, uste dute pertsona osasuntsuengan gaixotasun baten sintomak eragiten dituen substantzia batek antzeko sintomak senda ditzakeela gaixoengan; doktrina horri \"similia similibus curentur\" esaten zaio, edo \"antzekoak antzekoa sendatzen du\". Prestakin homeopatikoei erremedio esaten zaie eta diluzio homeopatiko bidez egiten dira. Prozesu horretan, hautatutako substantzia behin eta berriz diluitzen da, harik eta azken produktua diluitzailetik kimikoki bereizi ezin den arte. Askotan, jatorrizko substantziaren molekula bakar bat ere ez da geratzen produktuan. Diluzio bakoitzaren artean, homeopatek produktua kolpatu eta/edo astindu dezakete, diluitzaileak ezabatu ondoren jatorrizko substantzia gogoraraztea eragiten duela argudiatuta. Homeopatek esaten dute ahotik hartutako prestakin horiek gaixotasunak tratatu edo senda ditzaketela.\nFisikari, kimikari, biokimikari eta biologiari buruzko ezagutza zientifiko egoki guztiak homeopatiaren aurkakoak dira. Sendabide homeopatikoak biokimikoki geldoak izaten dira, eta ez dute inolako gaixotasun ezagunetan eraginik. Bere gaixotasunaren teoria, Hahnemannek \"miasma\"k deitu zituen printzipioetan oinarritua, inkoherentea da ondoren birusak edo bakterioak gaixotasunaren kausa gisa identifikatzearekin. Saiakuntza klinikoak egin dira, eta, oro har, ez da frogatu prestakin homeopatikoen eragin objektiborik. Homeopatiaren funtsezko sinesgarritasunak eta egiazta daitekeen eraginkortasunik ezak eragin du komunitate zientifikoek eta medikuek txerpolariekin eta iruzurrarekin lotzea.\nHomeopatiak XIX. mendean izan zuen arrakastarik handiena. 1825ean sartu zen Estatu Batuetan, eta lehen eskola homeopatikoak 1835ean ireki zituen ateak. XIX. mendean zehar, dozenaka erakunde homeopatiko agertu ziren Europan eta Estatu Batuetan. Aldi horretan, homeopatia nahiko arrakastatsua izan zen, beste tratamendu-modu batzuk kaltegarriak eta ez-eraginkorrak izan zitezkeelako. Mendearen amaieran, praktika gainbehera hasi zen, eta Estatu Batuetako medikuntza soilik homeopatikoaren azken fakultatea 1920an itxi zen. 1970eko hamarkadan, homeopatia indarrez berpiztu zen, eta zenbait produktu homeopatikoren salmentak hamar aldiz biderkatu ziren. Joera New Age mugimenduaren gorakadarekin bat etorri zen, eta, neurri batean, kimiofobiaren, produktu \"naturalen\" aldeko zaletasun irrazionalaren eta mediku homeopatek eskaintzen zituzten kontsulta-denbora luzeagoen ondorio izan daiteke.\nXXI. mendean, metaanalisi batzuek frogatu dute homeopatiaren baieztapen terapeutikoek ez dutela justifikazio zientifikorik. Ondorioz, homeopatiari osasun-arretan finantzaketa publikoa kentzea gomendatu dute herrialdeetako eta nazioarteko erakundeek. Australia, Erresuma Batua, Suitza eta Frantziako erakunde nazionalek, Europako Akademien Aholku Batzorde Zientifikoak eta Zientzien Akademia Errusiarrak homeopatia ez dela eraginkorra ondorioztatu dute, eta praktika hori finantzatzen ez jarraitzea gomendatu dute. Ingalaterrako Osasun Zerbitzu Nazionalak sendabide homeopatikoak finantzatzeari utzi dio, eta Osasun Ministerioari eskatu dio errezetarekin debekatutako gaien zerrendan homeopatia konponbideak gehitzeko. Frantziak finantzaketa kendu zuen 2021ean, eta Espainiak ere homeopatia eta beste pseudoterapia batzuk debekatzeko neurriak iragarri ditu osasun-zentroetan.\nHistoria.\nHomeopatia, Europako medikuntza alternatiborik zaharrena, 1796an sortu zuen Samuel Hahnemannek. Hahnemannek XVIII. mende amaierako medikuntza konbentzionalari uko egiten zion, irrazionala eta ez oso gomendagarria zelako, neurri handi batean ez zelako eraginkorra eta askotan kaltegarria zelako. Banakako botikak dosi txikiagoetan erabiltzea defendatzen zuen, eta organismo bizidunen funtzionamenduaren ikuspegi immaterial eta bitalista sustatzen zuen. Homeopatia hitza Hahnemannek sortu zuen eta 1807an agertu zen lehen aldiz inprimatuta. Era berean, \"medikuntza alopatikoa\" esamoldea sortu zuen, mendebaldeko medikuntza tradizionala gutxiesteko erabili zena.\nKontzeptua.\nHahnemannek homeopatia asmatu zuen, William Cullen mediku eta kimikari eskoziarraren tratatua alemanera itzultzen zuen bitartean. Cullenek \"Cinchona\" mingotsa zelako malaria sendatzen zuela zioen teoriaren aurrean eszeptiko, Hahnemannek azal pixka bat irentsi zuen zehazki zer gertatuko zen ikertzeko. Sukarra, hotzikarak eta mina izan zituen artikulazioetan: malariaren antzeko sintomak. Hortik aurrera, Hahnemannek ondorioztatu zuen sendagai eraginkor guztiek tratatzen dituzten gaixotasunen antzeko sintomak eragiten dizkietela pertsona osasuntsuei. Hortik sortu zen \"homeopatia\" izena, grezieratik.\nTratatutako gaixotasunek eragindako sintomen antzekoak sortzen dituzten sendagaiak eraginkorrak direla dioen doktrina, \"antzekoen legea\" izenekoa, Hahnemannek adierazi zuen \"similia similibus curentur\" latinezko esaldiarekin, edo \"antzekoak antzekoa sendatzen du\". Hahnemannen antzekoen legea ez dago frogatuta eta ez da metodo zientifikotik eratorria. Oliver Wendell Holmesek 1861ean idatzitako \"Cinchona\" azala jatearen efektuen kontakizuna berriro frogatzen saiatu zen, baina ez zuen lortu. Ondorengo lan zientifikoek frogatu zuten \"Cinchona\"k malaria sendatzen duela kinina duelako, gaixotasuna eragiten duen \"Plasmodium falciparum\" parasitoa hiltzen duena; ekintza-mekanismoa ez dago Hahnemannen ideiekin lotuta.\nProbaketa.\nHahnemann zenbait substantziek gizakiengan izan zitzaketen ondorioak probatzen hasi zen, geroago \"homeopatia-proba\" deitu zitzaion prozedura. Proba horiek egiteko, subjektuek substantziak hartzearen ondorioak egiaztatu behar zituzten, sintoma guztiak erregistratuz, bai eta zer baldintza osagarritan agertzen ziren ere. Hahnemannek proba bilduma bat argitaratu zuen 1805ean, eta 65 prestakinen bigarren bilduma bat \"Materia Medica Pura\" (1810) liburuan agertu zen.\nHahnemannek uste zuenez antzeko sintomak eragiten zituzten farmako dosi handiek gaixotasuna larriagotu besterik ez zutela egingo, muturreko diluzioen alde egin zuen. Diluzioak egiteko teknika bat asmatu zen, Hahnemannen arabera, substantziaren propietate terapeutikoak mantenduko zituena eta, aldi berean, haren ondorio kaltegarriak ezabatuko zituena. Hahnemannek uste zuen prozesu horrek \"substantzia gordinen botere medizinal espiritualak\" indartzen zituela. Bere sistema mediko berriaren ikuspegi orokor bat bildu eta argitaratu zuen \"Organon der rationellen Heilkunde\" (1810) liburuan, 1921ean argitaratutako seigarren edizio batekin, homeopatek gaur egun ere erabiltzen dutena.\nMiasmak eta gaixotasunak.\n\"Organon\" linburuan Hahnemannek \"miasmak\" kontzeptua gaixotasun kronikoen azpian dauden \"printzipio infekziosoak\" eta \"bizi-indarraren nahaste morboso bereziak\" bezala proposatu zituen. Hahnemannek miasma bakoitza gaixotasun espezifikoekin lotzen zuen, eta uste zuen hasieran miasmekiko esposizioak sintoma lokalak eragiten zituela, hala nola larruazaleko gaixotasunak edo gaixotasun benereoak. Bere baieztapenaren arabera, sintoma horiek medikazioaren bidez ezabatzen baziren, kausa sakondu egiten zen eta barne-organoen gaixotasun gisa agertzen hasi zen. Homeopatiaren arabera, gaixotasunak tratatzean sintomak zuzenean arintzen dira, medikuntza konbentzionalean batzuetan egiten den bezala, eta hori ez da eraginkorra, \"gaixotasun oro joera ezkutu, sakon errotutako, azpiko kroniko edo heredaturen batera igo daitekeelako\". Azpian dagoen miasma inputatuak bere horretan dirau oraindik, eta sakonki errotutako gaitzak zuzendu egin daitezke soilik bizi-indarraren asaldurarik sakonena ezabatuz.\nHahnemannen hipotesiek hiru sintoma lokal baino ez zituzten: \"psora\" (azkura), \"sifilia\" (gaixotasun benereoa) eta \"sikosia\" (kondilomak). Larruazaleko edozein gaixotasunekin lotuta zegoen, azkura eragiten zuena, eta beste gaixotasun askoren oinarritzat jotzen zen. Hahnemannek epilepsia, minbizia, ikterizia, gorreria eta kataratak bezalako gaixotasunen kausa zela uste zuen. Hahnemannen garaitik beste miasma batzuk proposatu dira, eta horietako batzuek lehenago \"psora\"ri egotzitako gaixotasunak ordezkatu dituzte, tuberkulosiaren eta minbiziaren miasmak barne.\nHahnemannen miasmen teoriak eztabaidatua izaten jarraitzen du homeopatiaren barruan, baita garai modernoetan ere. Miasmen teoria kritikatua izan da homeopatiaren sistema tratamenduen porroten aurrean babesteko garatutako azalpen gisa, eta desegokia izateagatik ehunka gaixotasun mota estaltzeko, baita gaixotasunarekiko aurreiritziak, genetika, ingurumen-faktoreak eta paziente bakoitzaren gaixotasun bakarraren historia ez azaltzeagatik ere.\nGoraldia eta lehen kritikak XIX. mendean.\nHomeopatiak XIX. mendean izan zuen arrakastarik handiena. 1825ean Hans Birch Gram Hahnemannen ikasleak Estatu Batuetan sartu zuen. Estatu Batuetako lehen eskola homeopatikoak 1835ean ireki zituen ateak, eta Homeopatiaren Institutu Amerikarra 1844an sortu zen. XIX. mendean zehar dozenaka erakunde homeopatiko agertu ziren Europan eta Estatu Batuetan, eta 1900ean 22 eskola homeopatiko eta 15.000 praktikante zeuden Estatu Batuetan.\nGarai hartako praktika medikoa askotan eraginkorrak eta kaltegarriak eta eraginkorrak ez ziren tratamenduetan oinarritzen zenez, homeopaten pazienteek medikuek tratatutakoek baino emaitza hobeak izaten zituzten. Nahiz eta eraginkorrak ez izan, prestakin homeopatikoak gutxitan izaten dira kaltegarriak, eta, beraz, ez da hain gertagarria erabiltzaileei kalte egitea ustez laguntzen ari zaien tratamenduaren ondorioz. Homeopatiak XIX. mendean izan zuen arrakasta erlatiboaren ondorioz, baliteke odolusteen eta purgen tratamendu ez-eraginkorrak eta kaltegarriak alde batera utzi izana, eta medikuntzaren bilakaera hasi izana, eraginkorragoa eta zientzian oinarritua. Homeopatiak gero eta ospe handiagoa izatearen arrazoietako bat gaixotasun infekziosoen epidemiak pairatzen zituzten pertsonen tratamenduan izan zuen itxurazko arrakasta izan zen. Kolera bezalako gaixotasunen XIX. mendeko epidemietan, ospitale homeopatikoetako hilkortasun-tasak ohiko ospitaleetakoak baino txikiagoak izaten ziren askotan, garai hartan erabiltzen ziren tratamenduak sarritan kaltegarriak izaten baitziren eta gaixotasunei aurre egiteko gutxi edo ezer gutxi egiten baitzuten.\nGoraldian ere, homeopatia kritikatu zuten zientzialariek eta medikuek. Sir John Forbesek, Viktoria erreginaren medikuak, 1843an esan zuen homeopatiaren dosi oso txikiak alferrikakotzat hartu ohi zirela eta \"giza arrazoiaren aurkako laidotzat\" jotzen zituela. James Young Simpsonek zera esan zuen 1853an oso diluituta zeuden sendagaiei buruz: \"Pozoirik ez dago, indartsuena izan arren, mila-milioirenak edo dezilioiak hartuta eragingo diona gizon bati edo euli bati\". Oliver Wendell Holmes XIX. mendeko mediku eta idazle estatubatuarrak ere homeopatia kritikatu zuen argi eta garbi, eta saiakera bat argitaratu zuen, \"Homogeneopathy and Its Kindred Delusions\" (1842) izenekoa. Homeopatia Elkarte Frantseseko kideek 1867an ikusi zuten Europako homeopata nagusietako batzuk dosi infinitesimalak emateari uko egiteaz gain, jada ez zutela hura defendatzen. Homeopatia soilik irakasten zuen Estatu Batuetako azken eskola 1920an itxi zen.\nSuspertzea XX. mendean.\nPaul U. Unschuld eta Edzard Ernst akademikoen arabera, Alemaniako erregimen nazia homeopatiaren zalea zen, eta diru kopuru handiak gastatu zituen bere mekanismoak ikertzen, baina emaitza positiborik lortu gabe. Unschuldek dio homeopatia ez zela inoiz gerora Estatu Batuetan errotu, baizik eta Europako pentsamenduan errotuago egon zela. Estatu Batuetan, 1938ko Elikagaien, Sendagaien eta Kosmetikoen Legeak (Royal Copeland New Yorkeko senatari eta mediku homeopatak babestua) homeopatia prestakinak sendagai gisa onartu zituen. 1950eko hamarkadan, 75 mediku homeopata baino ez zeuden AEBn. 1970eko hamarkadaren erdialdean eta amaieran, homeopatia asko berpiztu zen eta enpresa homeopatiko batzuen salmentak hamar aldiz biderkatu ziren.\nHomeopata batzuek George Vithoulkas homeopata greziarrari egozten diote berpizkundea, 1970eko hamarkadan \"ikerketa-lan handia egin baitzuen agertokiak eguneratzeko eta homeopatiaren teoriak eta praktika fintzeko\", baina Ernst eta Simon Singhen ustez, New Age mugimenduaren gorakadarekin lotuta dago. Bruce Hoodek argudiatu duenez, homeopatiaren ospea handitu egin da azkenaldian, medikuek pazienteei eskaintzen dizkieten kontsulta luzeengatik eta produktu \"naturalak\" hobesteagatik. Jendeak uste du horiek direla prestakin homeopatikoen oinarria.\nMendearen amaieran homeopatiaren aurkako oposizioa areagotzen hasi zen berriro; William T. Jarvis AEBko Osasun Iruzurraren aurkako Kontseilu Nazionaleko presidenteak adierazi zuenez, \"homeopatia jendearen aurka gobernuaren bedeinkapenarekin egindako iruzurra da, Royal S. Copeland senatariaren botere politikoaren gehiegikeriari esker\".\nXXI. mendea: kritiken goraldia.\nXXI. mendearen hasieratik, gainera, meta-analisi batzuek frogatu dute homeopatiaren baieztapen terapeutikoek ez dutela justifikazio zientifikorik. Horren ondorioz, gobernu askok finantzaketa murriztu edo eten dute. 2010eko txosten batean, Erresuma Batuko Komunen Ganberako Zientzia eta Teknologia Batzordeak gomendatu zuen homeopatiak Osasun Zerbitzu Nazionalaren (NHS) finantzaketa jasotzeari utz ziezaiola, sinesgarritasun zientifikorik ez zuelako; homeopatiarako NHSren finantzaketa 2017an eten zen. Erresuma Batuko Osasun Departamentuari ere eskatu zioten debekatutako preskripzio-artikuluen zerrendari homeopatia erremedioak gehitzeko.\n2015ean, Australiako Osasun eta Ikerketa Medikoko Kontseilu Nazionalak ondorioztatu zuen \"ez dagoela homeopatia eraginkorra dela egiaztatzeko proba fidagarririk\". Gobernu federalak, azkenean, Farmazien Ordainsarien eta Erregulazioaren 2018ko berrikuspenak emandako 45 gomendioetatik hiru baino ez zituen onartu. Urte horretan bertan, Ameriketako Estatu Batuetako Elikagaien eta Sendagaien Administrazioak (FDA) entzunaldi bat egin zuen, sendagai homeopatikoen erregulazioari buruzko iruzkin publikoak eskatuz. 2017an, FDAk iragarri zuen produktu homeopatikoen erregulazioa indartuko zuela.\nCenter for Inquiry (CFI) irabazi-asmorik gabeko erakunde estatubatuarrak salaketa jarri zuen 2018an CVS farmazien aurka, kontsumitzaileari iruzur egin ziolako homeopatia-sendagaiak saltzeagatik. Esaten zuen CVSk errazago saltzen zituela produktu homeopatikoak sendagai estandarrak baino. 2019an, CFIk antzeko salaketa aurkeztu zuen Walmarten aurka, \"kontsumitzaileari eskala handian iruzur egiteagatik eta bezeroen osasuna arriskuan jartzeagatik, sendagai homeopatikoak salduz eta merkaturatuz\". Inkesta bat ere egin zuten, eta ohartu ziren kontsumitzaileek homeopatia-konponbideen eraginkortasunari buruzko frogarik ez zegoela jakinarazten zitzaienean iruzurra jasan zutela onartzen zutela, Walmart eta CVS etxeek saltzen dituztenen kasuan bezala.\n2021ean, Frantziako Osasun ministroak pixkanaka kendu zituen sendagai homeopatikoengatik Gizarte Segurantzan egindako itzulketak. Frantziak aspalditik sinesten du sendagai homeopatikoen bertuteetan beste herrialde askok baino gehiago, eta medikuntza alternatiboko sendagaien munduko ekoizle handienak, Boironek, herrialde horretan du egoitza. Homeopatia eta beste pseudoterapia batzuk debekatzeko neurriak ere iragarri ditu Espainiak. 2016an, Bartzelonako Unibertsitateak bertan behera utzi zuen Homeopatiako masterra, \"oinarri zientifikorik eza\" argudiatuta, Espainiako Osasun Ministerioaren aholkularitzaren ondoren. Handik gutxira, Valentziako Unibertsitateak iragarri zuen Homeopatiako masterra kenduko zuela.\nHomeopatiaren lege nagusiak.\nBi legeetan oinarritzen da homeopatia:"}
{"id": "273969", "revid": "46380", "url": "https://eu.wikipedia.org/wiki?curid=273969", "title": "Juan Lech\u00edn Oquendo", "text": "Juan Lech\u00edn Oquendo (Coro Coro, 1914ko maiatzaren 18a - La Paz, 2001eko abuztuaren 27a) boliviar sindikalista eta politikaria izan zen.\nGaztetan futbolari eta \"Partido Obrero Revolucionario\" alderdiko kide izan zen. Boliviako Langile eta Meatzari sindikatuetako idazkari nagusia izan zen behin baino gehiagotan. Movimiento Nacionalista Revolucionario (MNR) alderdiko buruzagietako bat ere izan zen, eta 1952ko iraultzaren ondoren Meategi eta Petrolio ministro izendatu zuten. 1960-64 bitartean presidenteorde izan zen V\u00edctor Paz Estenssororekin, eta aldi berean Italian enbaxadore (1962-63). 1964an MNR alderditik bota egin zuten, eta Partido Revolucionario de Izquierda Nacionalista (PRIN) alderdia sortu zuen. 1965az geroztik atzerriraturik egon zen Argentinan eta Txilen, eta 1980an itzuli zen Boliviara. Hasieran kartzelan sartu bazuten ere, askatu zutenean mugagabeko greba orokorra deitu eta demokraziaren itzulera eragin zuen Bolivian. PRIN alderdiaren presidentegai izan ostean, Alternativa Revolucionaria del Pueblo alderdia sortu zuen, baina 1989an galdu egin zituen berriro lehendakaritzarako hauteskundeak."}
{"id": "273971", "revid": "512", "url": "https://eu.wikipedia.org/wiki?curid=273971", "title": "Karl Rahner", "text": "Karl Rahner (Friburgo, Alemania, 1904ko martxoaren 5a - Innsbruck, Austria, 1984ko martxoaren 30a) alemaniar teologo katolikoa izan zen.\nBiografia.\nJesusen Lagundian sartu zen 1922. urtean, eta Innsbrucken teologiako ikasketak egin ondoren, apaiz egin zen (1932). Friburgon filosofiako ikasketak egin zituen Heideggerekin (1934-1936); oso ezagun egin zen 1939. urtean idatzi zuen \"Geist in Welt\" (\"Izpiritua munduan\") tesiari esker.\nBavarian egon zen apaiz Bigarren Mundu Gerra garaian, eta, hura amaitutakoan, teologia irakatsi zuen Pullachen (1945-1948) eta Innsbrucken (1949-1963). Koening kardinalaren aholkulari zen 1961. urtean eta bi urte geroago Vatikanoko II. Kontzilio Ekumenikoko teologo; Paulo VI.a Aita Santuak eratu zuen nazioarteko Teologia Batzordeko kide izan zen.\nEragin handia izan du Rahnerrek gaur egungo teologoengan. Obra nagusiak: \"H\u00f6rer des Wortes\" (1941, \"Hitzaren entzuleak\"), \"Sendung und Gnade\" (1966, hiru liburuki; \"Misioa eta Grazia\"), \"Grundkurs des Glaubens\" (1976, \"Kristau fedearen oinarrizko ikastaroa\") eta \"Die siebenf\u00e4ltige Gabe: \u00fcber die Sakramente der Kirche\" (1974)."}
{"id": "273972", "revid": "336", "url": "https://eu.wikipedia.org/wiki?curid=273972", "title": "Chandrasekhara Raman", "text": "Chandrasekhara Venkata Raman (Tiruchirappalli, 1888ko azaroaren 7a - Bangalore, 1970eko azaroaren 21a) indiar fisikaria izan zen. Fisika-irakaslea izan zen Kalkutan eta Bangaloren. Indiako Zientzia Akademiako zuzendari ere izan zen. Isurkariak zeharkatzean argiak duen barreiatzea eta isurkariek argiarekiko duten eroapena aztertu zituen. 1928an bere izena eman zaion efektua aurkitu zuen. Efektu horretan oinarriturik, 1928an gaien analisirako espektroskopia-teknika bat asmatu zuen. 1930ean Fisikako Nobel saria eman zioten."}
{"id": "273974", "revid": "56334", "url": "https://eu.wikipedia.org/wiki?curid=273974", "title": "Tejero (argipena)", "text": "Tejero abizenarekin hurrengoak aurkitu daitezke:"}
{"id": "273975", "revid": "46380", "url": "https://eu.wikipedia.org/wiki?curid=273975", "title": "Emmanuelle B\u00e9art", "text": "Emmanuelle B\u00e9art (Gassin, 1963ko abuztuaren 14a) frantziar antzezlea da. Guy B\u00e9art abeslari eta musikagilearen alaba. Lehenengo filma \"Demain les m\u00f4mes\" (1976) izan zen. Ikasketak Kanadan egin zituen. Han, Robert Altman zinemagilea ezagututa, antzezle egitea erabaki zuen. Frantziara itzuli zenean, arte dramatikoko eskolak hartu zituen, eta telebistan aritu zen gero. Caroline Hupperten telefilm batean, Maria Antonietaren papera egin zuen. Antzerkian, Marivaux, Moli\u00e8re eta Anouilhen lanak antzeztu zituen. Zinemari dagokionez, Bigarren Antzezle Onenaren Cesar saria eman zioten Claude Berriren \"Manon des sources\" (1986) lanagatik. 1989an, arrakasta handia lortu zuen Yannick Bellonen \"Les Enfants du d\u00e9sordre\" lanarekin. Lan horretan, bazterturik bizi den pertsonaia bat lehenera etortzen da antzerkiari esker. Ondoren egin zituen \"La Belle Noiseuse\" (1991), \"Un coeur en hiver\" (1992), \"Nelly et M. Arnaud\" (1995), \"L'Enfer\" (1994), \"Une femme fran\u00e7aise\" (1995) eta \"\". 2002, Europako Zinemaren Saria eta Berlinaleko Zilarrezko Hartza irabazi zituen \"Huit Femmes\" filmari esker."}
{"id": "273976", "revid": "65203", "url": "https://eu.wikipedia.org/wiki?curid=273976", "title": "Alejandro Agust\u00edn Lanusse", "text": "Alejandro Agust\u00edn Lanusse (Buenos Aires, 1918ko abuztuaren 28a - Buenos Aires, 1996ko abuztuaren 26a) argentinar militar eta politikaria izan zen. 1971 eta 1973 artean Argentinako \"de facto\"-ko presidentea izan zen.\nBiografia.\nZalditeriako ofiziala zen. 1951n Juan Per\u00f3n aurkako matxinada batean parte hartzeagatik atxilo hartu zuten, eta lau urtez egon zen espetxean. 1962 eta 1966an Arturo Frondizi eta Arturo Umberto Illia presidenteen aurkako estatu-kolpeetan parte hartu zuen, eta 1968an armadako komandante-buru izendatu zuten.\nErregimen konstituzionalera itzultzearen aldeko baitzen, 1970ean Juan Carlos Ongan\u00eda presidente-kargutik kentzea bultzatu eta 1971n, Estatu Nagusiko buru zela, Roberto M. Levinsgton ere kargutik kentzea agindu zuen. Urte berean Errepublikako Presidente izendatu zuten, eta Argentinako politika normalizatu ondoren, 1973an hauteskundeak deitu eta H\u00e9ctor Jos\u00e9 C\u00e1mpora hautagai peronistari itzuli zion boterea.\nIsabel Per\u00f3nen gobernua kargutik eraitsi zuen estatu kolpearen ondoren, administrazio-irregulartasunak leporatu eta bi aldiz atxilotu zuten. 1983an Ra\u00fal Alfons\u00ednen gobernuaren alde azaldu bazen ere, urte batzuk geroago Carlos Menemen aurka aritu eta 15 egunez atxiloturik egon zen 1993an."}
{"id": "273977", "revid": "56334", "url": "https://eu.wikipedia.org/wiki?curid=273977", "title": "Ricardo Larra\u00edn", "text": "Jos\u00e9 Ricardo Larra\u00edn Pineda (Santiago, Txile, - \"ib.\", ) txiletar zinema-zuzendaria da.\nBiografia.\nPublizitate-iragarkien argazki-zuzendari eta noiz behingo muntatzaile gisa hasi zen zinemako lanak egiten, 1982an \"La hora del sereno\" animazio-film laburra filmatu zuen arte. Hurrengo urtean, publizitateko zuzendari bihurtu, eta \"Rogelio Segundo\" filma egin zuen. 1989an, \"Dime c\u00f3mo bailas y te dir\u00e9 qui\u00e9n eres\" dokumentala filmatu, eta Txileko Zinema eta Telebistako Ekoizleen Elkarteko presidente hautatu zuten. \"La Frontera\" (1991) lehen film luzearekin, ospea eta izen handiko hainbat sari bereganatu zituen: Habanako Zinemaldiko Gidoi Onenaren Saria, Berlingo Zinemaldiko Zilarrezko Hartza (1992), Espainieraz Eginiko Film Onenaren Goya Saria eta Cartagenako Zinemaldiko Gizon eta Emakume Antzezle Onenen eta Opera Prima Onenaren sariak (1993). \"La Frontera\" Pinocheten estatu-kolpearen ondoren Txiletik kanpo banatzen zen Txileko lehen filma izateaz gainera, Txileko azken bi hamarkadetako filmik onenentzat ere jo zuen Estatu Batuetako \"Variety\" aldizkariak."}
{"id": "273978", "revid": "88969", "url": "https://eu.wikipedia.org/wiki?curid=273978", "title": "Denise Levertov", "text": "Denise Levertov (Essex, Ingalaterra, 1923ko urriaren 24a - Seattle, Washington, 1997ko abenduaren 20a) estatubatuar olerkari eta idazlea izan zen.\nHaurtzaroan hasi zen olerkiak idazten. 1946an argitaratu zuen lehen olerki-liburua: \"Irudi bikoitza\". 1948an Estatu Batuetara joan eta 1956an hango hiritartasuna hartu zuen. Estatu Batuetan Black Mountain College eskolako poesia esperimentalarekin harremanetan jarri eta W.C. Williamsen eguneroko bizitzarekin loturiko olerkigintzaren eragina izan zuen; \"Here and now\" (1957, \"Hemen eta orain\") bigarren olerki-liburuaren izenburuak argi eta garbi adierazten du eragin hori. Hurrengo olerki-liburuetan, ordea, lortu zuen bere ahotsa aurkitzea: \"The Jacob\u00b4s ladder\" (1961, \"Jakoben eskailera\") eta \"O taste and see!\" (1964, \"Dastatu eta ikusi!\"). Vietnamgo gerraren garaian, Levertov bakezaletasunaren alde murgildu zen buru-belarri, eta orduan idatzi zuen bere olerki-liburu nagusia: \"The Sorrow Dance\" (1967, \"Dantza goibela\"). Geroztik, olerki-liburuak idatzi eta itzuli, eta saiakera liburuak idazteaz gain, irakasle lanak ere egin zituen Stanford unibertsitatean (1981-94)."}
{"id": "273979", "revid": "119347", "url": "https://eu.wikipedia.org/wiki?curid=273979", "title": "Luis de Requesens y Z\u00fa\u00f1iga", "text": "Luis de Requesens y Z\u00fa\u00f1iga (; Molins de Rei, Espainia, 1528ko abuztuaren 25a - Brusela, 1576ko martxoaren 5a) diplomatikoa eta politikaria izan zen.\nFilipe II.a Espainiakoaren aholkularia zen Kataluniako arazoetarako eta Erromako enbaxadore izendatu zuten 1561. urtean Pio V.aren eta erregearen artean, Carranza artzapezpikuaren aurkako auzia zela eta sortutako eztabaida konpontzearren. Joan Austriakoaren aholkulari egin zen eta musulmanen aurka borrokatu zen Granadan (1559) eta Lepanton (1571). 1571. urtean Milango gobernari izendatu zuten.\n1573. urterik aurrera Albako dukearen ondorengo izan zen Herbehereetan, haren karguan. Politika moderatua egin zuen, amnistia eskaini zuen guztientzat (1574) eta salmenten gaineko zergak kendu zituen. Bere gudarosteak huts egin zuen Leidengo eta Middelburgeko setioetan, baina Mooken garaile irten zen Luis Nassau buru zuten alemaniar mertzenarioen aurkako gerran. Anberesen zeuden espainiar osteen matxinadari egin behar izan zion aurre baina politika bakezale horrek huts egin zuen.\n1892. urtean argitaratu zen haren \"Correspondencia politica\" (\"Gutun politikoak\") obra."}
{"id": "273981", "revid": "6327", "url": "https://eu.wikipedia.org/wiki?curid=273981", "title": "Llu\u00eds de Requesens i Z\u00fa\u00f1iga", "text": ""}
{"id": "273982", "revid": "1545", "url": "https://eu.wikipedia.org/wiki?curid=273982", "title": "Ricardo Baroja Nessi", "text": ""}
{"id": "273984", "revid": "512", "url": "https://eu.wikipedia.org/wiki?curid=273984", "title": "Joaquim Alberto Chissano", "text": "Joaquim Alberto Chissano (Chibuto, 1939ko urriaren 22a) mozambiketar politikaria da.\nGazterik ekin zion Mozambikeren independentziaren aldeko borrokari. FRELIMO Mozambikeko Askapen Frontea izango zen Eduardo Mondlaneren idazkaria izan zen. FRELIMO sortu orduko (1962), erakundeko kide egin zen, eta goi-mailako erantzukizunak izan zituen. Mondlane hil zutenean (1969), FRELIMOko buruzagi berria zen Samora Machelen lagun mina egin zen. 1974an, Portugalgo Krabelinen Iraultzaren ostean, Lusakako Itunak, Mozambikeren independentzia ekarri zuten akordioak, negoziatu zituen, Machel eta Dos Santosekin batera. Trantsizio-gobernuko (1974-75) lehen ministro izan zen, eta atzerri-gaietakoa, gero. Mendebaldeko potentziekin harremanak hobetzen ahalegindu zen \u00adherrialde sozialistekikoak hautsi gabe\u00ad, laguntza ekonomiko eta humanitarioa lortzearren. Samora Machel hil zenean (1986), Mozambikeko presidente izendatu zuten. 1992an, bakea sinatu zuen RENAMOko gerrillariekin, hamazazpi urteko gerra zibila amaiarazi zuena. 1994an, lehen hauteskunde demokratikoetan, Chissano hautatu zuten presidente mozambiketarrek. 2005ean, Armando Guebuza alderdikideari utzi zion estatuaren buruzagitza, eta alde batera utzi zuen politika."}
{"id": "273985", "revid": "512", "url": "https://eu.wikipedia.org/wiki?curid=273985", "title": "Espeleologia", "text": "Espeleologia haitzuloen jatorria eta izaera arakatzen eta ikertzen dituen jakintzaren alorra da. Espeleologiaren aztergai nagusia leizeen behaketa eta horien egitura bada ere, estalagmiten eta estalaktiten eraketa, baldintza hidrologiko orokorrak eta haitzuloen bilakaera ere jakintzaren alor horretan sartzen dira, besteak beste, karstaren zientziak izeneko jakintza multzoaren baitan. Bestalde espeleologiak geologiaren eta hidrologiaren laguntza beharrezkoa du ikerketetan ondorioak ateratzeko. Espeleologia helburu zientifikoarekin egiten da; aisia edo kirola denean espeleoturismo izena egokiagoa da.\n\"Espeleologia\" hitza lehen aldiz \u00c9mile Rivi\u00e8re paleontologo frantsesak erabili zuen. XVIII. mendean dagoeneko haitzuloen ikerketa hasita bazegoen ere, zientziaren alor gisa ez zen bereizi XIX. mendera arte. Garai horretan \u00c9douard Martelek haitzulo asko ikertu zituen mundu osoan zehar. Espeleologiak zientzian dituen ekarpenak ugariak dira, bai geologia-mailan, bai biologian ere. Ekonomiaren alorrean emaitza onak izan ditu ura bilatzeko, lurralde lehorretan batez ere, energia hidroelektrikorako, etab. Espeleologoak Babes Zibil arloan ere parte hartzen dute, haiek osatutako espeleolaguntza taldeen bitartez."}
{"id": "273986", "revid": "10891", "url": "https://eu.wikipedia.org/wiki?curid=273986", "title": "Johann Bernhard Fischer von Erlach", "text": "Johann Bernhard Fischer von Erlach (Graz, Austria, 1656ko uztailaren 20a - Viena, Austria, 1723ko apirilaren 5a) austriar arkitekto, dekoratzaile, eskultore eta arte historialaria izan zen.\nBiografia.\nGian Lorenzo Berniniren lantegian ikasi zuen Erroman, eta Vienan hasi zuen bere arkitekto-ibilbide ospetsua. Italiako barrokoaren ikaskizunak bereganatu ondoren bere estilo berezia landu zuen, arranditsua, enperadorearen indarra eta Eliza Katolikoa goraipatzeko. Era horretan, Austriako arte barrokoaren sortzaile nagusietako bat bilakatu zen.\nLehen obretan Francesco Borrominiren eragina nabari zaio (Hirutasun Santuaren eliza, Salzburgon, 1694-1702; Michael II.a Althan kondearen gaztelua, Frain, Moravia); ondoren Versailles hartu zuen eredu Sch\u00f6nbrunn jauregia egiteko. Zenbait jauregi eta jauregitxo ere eraiki zituen, Schwarzenberg jauregia adibidez (1697-1715). Antzinako arkitektura ere aztertu zuen eta Vienako San Karlos Borromeo elizan (Viena, 1716-1732) ausardia handiz erabili zituen erromatarren arkitekturatik hartutako gaiak (Trajano eta Antoninoren zutabeak). \"Arkitektura historikoa\" (1721) liburua argitaratu zuen, arkitekturaren historiari buruzkoa."}
{"id": "273987", "revid": "336", "url": "https://eu.wikipedia.org/wiki?curid=273987", "title": "Joan Borboikoa eta Battenbergekoa", "text": "Joan Borboikoa eta Battenbergekoa (San Ildefonso, Segovia, Espainia, 1913ko urtarrilaren 20a - Iru\u00f1ea, Nafarroa Garaia, 1993ko apirilaren 1a) Joan Karlos I.a Espainiako erregearen aita izan zen.\nBiografia.\nEspainiako Errege Etxeko burua izan zen 1941. urtetik 1977. urtera arte. Espainiako Koroarako hautagaia izan zen, baina 1977an erregetza eskubideei uko egin zien bere seme Joan Karlos I.aren mesedetan. Alfontso XIII.a erregearen hirugarren semea izan zen. Alfontso eta Jakue anaia zaharrek dinastia-eskubideei uko egin zieten, eta bera bihurtu zen printze oinordea.\nMaria de las Mercedes Borboikoarekin ezkondu zen 1935ean. Espainiako Gerra Zibila 1936an hasi zenean, matxinatuen taldean sartu nahi izan zuen, baina ez zuten onartu. Alfontso XIII.a hil zenean (1941) Bartzelonako konde titulua hartu zuen. 1946tik aurrera Estorilen (Portugal) bizi izan zen. Monarkia demokratikoaren alde egin zuen, eta horregatik Espainiako lurretan sartzea debekatu zioten. Francisco Franco hil zenean (1975), bere seme Joan Karlos I.a erregetzara igo zen. 1997an ondorengotza-eskubideei uko egin zien, historiaren arabera berari zegokiona semearen eskuetan jarriz."}
{"id": "273989", "revid": "512", "url": "https://eu.wikipedia.org/wiki?curid=273989", "title": "Xavier Rodr\u00edguez Baixeras", "text": "Xavier Rodr\u00edguez Baixeras (Tarragona, Katalunia, 1945 -) galiziar olerkaria da.\nBiografia.\nTarragonan jaio zen arren, Ribadeon (Galizian) igaro zuen haurtzaroa, eta Vigora joan zen ondoren.\nOlerkigintzako lehen urratsak \"La ciudad sumergida\" (1971) lanarekin egin zituen. Geroago argitaratu zituen \"Fentos no mar\" (1981) eta \"Lembranzas do areal\" (1985) olerki-liburuak.\n1987an, bere olerki guztien antologia jasotzen duen \"Anos de viaxe (Poes\u00eda 1981-1987)\" kaleratu zuen. Urte hartan nabarmendu ziren Rodr\u00edguezek olerkigintzarako zituen dohainak; izan ere, Kritikaren saria eman zioten, \"A g\u00e1ndara da noite\" lanarengatik.\nHurrengo lan aipagarriak \"Os visitantes\" (Gonz\u00e1lez Garc\u00e9s saria 1991n) eta \"Nadador\" (1995) izan ziren, eta \"Beira norte\" olerki-liburua argitaratu zuen 1998an.\nRodr\u00edguez Baixerasek estilo berezia darabil, eta bere bizipenak eta familiaren oroitzapenak sakontzen ditu, espazio eta denbora intimoa osatzen duten olerkiak idazteko."}
{"id": "273990", "revid": "336", "url": "https://eu.wikipedia.org/wiki?curid=273990", "title": "E. P. Thompson", "text": "Edward Palmer Thompson (Oxford, 1924ko otsailaren 3a - 1993ko abuztuaren 28a) britainiar historialari eta idazlea izan zen.\nOxfordeko Unibertsitateko irakasle izan zen. 1942an Britainia Handiko Alderdi Komunistako kide egin zen, baina 1956ko Hungariako Iraultza Sobietar Batasunak zapaldu zuenean, alderdia utzi zuen.\nBere lehen obra, William Morris margolariaren biografia, urtebete lehenago agertu zen: \"William Morris: romantic to revolutionary\" (1957, \"William Morris. erromantikotik iraultzailera\"). Aitzindari izan zen langile munduaren antropologia-azterketan, eta langileriaren sorrerari buruzko oinarrizko lan bat idatzi zuen: \"The making of the english working class\" (1963, \"Ingalaterrako langile klasearen sorrera\"). Garai hartan Erresuma Batuko Alderdi Laboristako kide zen, alderdiko ezker hegaleko kide. Bere lanen ardatz nagusiak herri kultura, klase kontzientzia eta pentsamendu marxistaz egiten duen interpretazioa dira. 1980tik aurrera arma eta energia nuklearraren aurkako higikundeetan parte hartu zuen eta gai horri buruzko zenbait liburu idatzi zituen: \"Zero option\" (1982). Hainbat eta hainbat artikulu idatzi zituen, eta 1998an eleberri bat, \"The Sykaos papers\"."}
{"id": "273991", "revid": "28807", "url": "https://eu.wikipedia.org/wiki?curid=273991", "title": "Edward Palmer Thompson", "text": ""}
{"id": "273992", "revid": "46380", "url": "https://eu.wikipedia.org/wiki?curid=273992", "title": "Colin Thubron", "text": "Colin Gerald Dryden Thubron (Londres, Ingalaterra, 1939ko ekainaren 14a -) britainiar eleberrigile eta idazlea da; John Dryden poetaren ondorengoa.\nBiografia.\nEditore-lana utzi zuen bidaiatzeko eta idazteko aukera izatearren. Lehenengo liburuak Sortalde Hurbilari buruzkoak dira, Damasko, Libano eta Jerusalemi buruzkoak, batez ere. Egungo bidaia-liburuen idazle onenetakotzat jotzen da.\nBrezhneven gobernuaren azkeneko urteetan, Errusiako mendebaldea esploratu zuen autoz. Bidaia hartan ikusi eta entzundakotik \"Among the Russians\" (1983, \"Errusiarren artean\") idatzi zuen.\nTxinako eskualde urrunenetako bateraino eraman zuen bidaia luze akigarri baten ondoren, \"Behind the Wall: A Journey through China\" (1987, \"Harresiaz bestalde: bidaia Txinan barrena\") idatzi zuen, ekonomia- eta politika-egoera asaldatu batean kokatutako txinatarren eguneroko bizimoduari buruzko kontakizunez osatua. Ikuspegi beretik idatzi zuen \"The Lost Heart of Asia\" (1994, \"Asiako bihotz galdua\"), Asiako erdialdeko errepubliketako egoera aztergai harturik.\nIdatzi dituen eleberriak ere goraipatuak izan dira, batez ere, bi hauek: \"A Cruel Madness\" (1984, \"Zoramen ankerra\"), zahar etxe batean sartuta dagoen pertsona baten lekukotasuna, eta \"Falling\" (1989, \"Erorikoa\"), maitasun-istorio bat.\nRoyal Society of Literature literatura-elkarteko lehendakaria da.\nThubronen azken eleberria \"To a Mountain in Tibet\" da (2011)."}
{"id": "273993", "revid": "46380", "url": "https://eu.wikipedia.org/wiki?curid=273993", "title": "Maurice Andr\u00e9", "text": "Maurice Andr\u00e9 (Al\u00e8s, Frantzia, 1933ko maiatzaren 21a - Baiona, 2012ko otsailaren 25a) frantziar tronpeta-jotzailea izan zen.\nBizitza.\nMeatzari-familia batean sortu zen, eta tronpeta ikasten hasi zen garai berean hasi zen meatokietan lanean. 1951n, Parisko Kontserbatorioan hasi zituen musika-ikasketak, Sabarich irakasle zuela. Kornetako eta tronpetako lehenengo sariak irabazi zituen. 1953tik 1963ra, ORTFko orkestra filarmonikoan jardun zuen, eta, 1962tik 1967ra, Opera Komikoan. Bakarlari gisa aritzen zen, batez ere, garai hartan, eta berehala hartu zuen ospea mundu osoan. Sariak irabazi zituen Genevan (1955) eta Munichen (1963). 1967tik 1978ra, Parisko Kontserbatorioko irakaslea izan zen, eta, kargu horretan zela, errepertorio barrokoan sartu zuen tronpeta txikia. Ahazturik zeuden hainbat eta hainbat lan barroko eta klasiko berreskuratu zituen Andr\u00e9k. Selmer etxearekin lan egin du si bemoleko \"piccolo\" tronpeta sortzeko. Andr\u00e9ri esker, XX. mendearen amaierako eskola nagusietako bat bihurtu da Frantziako Tronpeta Eskola.\nAzken urteetan Urru\u00f1an bizi eta Baionako ospitalean hil zen."}
{"id": "273994", "revid": "512", "url": "https://eu.wikipedia.org/wiki?curid=273994", "title": "Erskine Caldwell", "text": "Erskine Caldwell (Coweta Country, Georgia, 1903ko abenduaren 17a - Paradise Valley, Arizona, 1987ko apirilaren 11) Estatu Batuetako eleberrigilea izan zen.\nHainbat lanbidetan jardun ondoren, kazetaritzan hasi zen 1930. urtean. 1932an ospea heldu zitzaion \"Tobacco road\" (\"Tabakoaren bidea\") lanarekin, (zinemara John Fordek eramana 1941ean), Estatu Batuetako hegoaldeko estatuetako zuri eta beltz pobreen bizimodua islatzen duen obra. Hegoaldeko nekazarien eta burdingintzako langileen bizimodu gogorra azaldu zuen bere lanetan: \"God\u00b4s little acre\" (1937, \"Hilerri txikia\"), \"Trouble in July\" (1940, \"Borroka uztailean\"), \"The last night of summer\" (1963, \"Udako azken gaua\"). 1951. urtean autobiografia argitaratu zuen \"Call it experience\" liburuan. Margaret Bourke-White haren emaztea zen argazkilari ospetsuarekin batera \"You Have Seen Their Faces\", Estatu Batuetako ekonomia krisialdian (1929-1936) laborariek bizi izan zuten miseriari buruzko erreportajea egin zuen 1937an. Era berean, \"American Folkways\" Estatu Batuetako lurraldeei eta hainbat kulturei buruzko liburu-bilduma prestatu zuen (25 liburu, 1945-1955)."}
{"id": "273995", "revid": "336", "url": "https://eu.wikipedia.org/wiki?curid=273995", "title": "Dawda Jawara", "text": "Dawda Kairaba Jawara (Barajally, Gambia, 1924ko maiatzaren 16a - Bakau, Fajara, 2019ko abuztuaren 27a) gambiar politikaria izan zen.\nBiografia.\nNekazari eta merkatari musulman baten semea zen. 1948an, Glasgowra (Eskoziara) joan zen albaitaritza ikastera. 1958an, Gambiako britainiar koloniako albaitari-funtzionario nagusi izendatu zuten, baina bi urte geroago kargua utzi zuen Herriaren Alderdi Aurrerakoia gidatzeko. 1960an, aulki bat lortu zuen Gambiako Parlamentuan, eta Hezkuntza Saileko ministro izendatu zuten. 1963an, lehen ministro bihurtu zen, eta karguari eutsi zion 1965ean Gambiak Commonwealthen barruan independentzia lortu zuenean.\n1970ean, errepublika independentea aldarrikatu zuten gambiarrek erreferendum bidez, eta lehendakari hautatu zuten Jawara. 1981ean, kargua uztera behartu nahi izan zuten estatu-kolpea emanez. 1982an, Gambia eta Senegal bildu zituen Senegambiako konfederazioan, eta bera izan zen lehendakariordea. 1989an, konfederazioa desegin zenean, Gambiako Errepublikaren lehendakari izaten jarraitu zuen, eta 1992an bosgarren agintaldirako hautatu zuten. 1994ko uztailean, Jawararen gobernua eraitsi zuten militarrek, kontrolpean hartu zuten Gambia, eta herrialdetik alde egin behar izan zuen Jawarak."}
{"id": "273996", "revid": "336", "url": "https://eu.wikipedia.org/wiki?curid=273996", "title": "Ana Torroja", "text": "Ana Torroja Fungairi\u00f1o (Madril, 1959ko abenduaren 28a) espainiar abeslaria da. Mecano musika-taldeko kidea. Ikertzaile handi baten biloba da, eta Madrilgo Bide Ingeniaritzako Eskolako zuzendariaren alaba. Ekonomia-ikasketak egiten hasi zen, baina bertan behera utzi behar izan zituen musikaren munduan buru-belarri sartu zenean. 1984an, Arte eta Dekorazioko ikasketak egiten hasi zen, baina karrera hura ere ez zuen bukatu. 1978an, Jos\u00e9 Cano eta Nacho Cano anaiak ezagutu zituen, eta Mecano taldea osatu zuen haiekin. Hiru urtez aritu ziren maketak prestatzen, musikaren merkatuan sartzeko ahaleginean. Azkenik CBS multinazionalak diskoa grabatzeko aukera eskaini zien. 1981ean, \"Hoy no me puedo levantar\" diskoa kaleratu zuten, eta bat-bateko arrakasta handia izan zuen. Harrezkero, oso ezagun egin zen Mecano, Espainian ez ezik baita Latinoamerikan, Italian eta Frantzian ere. Beste lan aipagarri batzuk hauek dira: \"\u00bfD\u00f3nde est\u00e1 el pa\u00eds de las hadas?\", \"Ya viene el sol\", \"Hawai-Bombay\" (1986), \"Entre el cielo y el suelo\" (1987), \"Descanso Dominical\" (1988) eta \"Aidalai\" (1991)."}
{"id": "273997", "revid": "336", "url": "https://eu.wikipedia.org/wiki?curid=273997", "title": "Shura Txerkasski", "text": "Shura Txerkasski (Odesa, 1911ko urriaren 7a - Londres, 1995eko abenduaren 27a) errusiar piano-jotzailea izan zen.\nPianoa jotzen amarekin ikasi zuen. Hamaika urte zituela eman zuen lehenengo kontzertua. 1923an Estatu Batuetara joan zen bizitzera bere familiarekin, eta Baltimoren hartu zuen bizilekua. Hamalau urte zituela New Yorkeko orkestra sinfonikoarekin egin zuen debuta. 1923an Estatu Batuetako lehendakariarentzat jo zuen Etxe Zurian. Ondoren, Filadelfiako Curtis Institute of Music eskolan sartu zen. 1938an lehenengo bira egin zuen atzerrira: Australia eta Zeelanda Berrian, Hegoafrikan (1929, 1931), Asian eta Europan (1935) eskaini zituen emanaldiak. Gerra ondoren Europara joan zen (1946) eta musika zentro nagusietan aritu zen, Salzburgoko jaialdian, besteak beste. 1963an beste bira bati ekin zion mundu osoan zehar, eta 1976an Errusiara itzuli zen zenbait kontzertu ematera. Bere teknikak, senak eta erromantizismoak errusiar eskolako ordezkari bihurtu zuten. Chopin eta Liszten inguruan osatu zuen batez ere bere errepertorioa. XX. mendeko pianista handientzat hartzen da."}
{"id": "273999", "revid": "28807", "url": "https://eu.wikipedia.org/wiki?curid=273999", "title": "Shura Cherkassky", "text": ""}
{"id": "274000", "revid": "336", "url": "https://eu.wikipedia.org/wiki?curid=274000", "title": "Arthur Koestler", "text": "Arthur Koestler, jaiotze izena K\u00f6sztler Art\u00far (Budapest, 1905eko irailaren 5a - Londres, 1983ko martxoaren 1a), judu jatorriko hungariar eleberrigile, kazetari eta saiakeragilea izan zen. Hungarieraz, alemanez eta, gehienbat, ingelesez idatzi zuen\nBizitza.\nVienako unibertsitatean kazetaritzako ikasketak egin ondoren \"News Chronicle\" egunkari ingelesarentzat lan egin zuen Espainiako Gerra Zibileko kazetari gisa. Frankistek atxilo hartu zuten. Garai hartan bizitakoak eman zituen argitara \"Spanish Testament\" (1938) izenburupeko eleberrian. Alderdi Komunista utzi zuen 1937. urtean eta Europako mendebaldean eta Ameriketako Estatu Batuetan batez ere, oso ospetsu bihurtu zen \"Darkness at Noon\" (\"Iluntasuna eguerdian\") eleberria eman zuen argitara 1940. urtean. Bertan, 1930. urteko Moskuko prozesua aipatzen du era hunkigarri batez.\nIdeologiaren gerrak sortutako nahaste intelektuala eta moralaren arazoak aipatzen ditu \"Arrival and Departure\" (1943) eta \"Age of Longing\" (1951) eleberrietan. Alderdi Komunistan eman zituen urteetako gorabeherak deskribatzen ditu, bestalde, \"Arrow in the Blue\" (1952) eta \"The Invisible Writing\" (1953) obretan. Beste lan batzuk \"The Gladiators\" (1939), \"The Lotus and the Robot\" (1960) eta \"The Thirteenth Tribe\" (1976) dira.\nBizitzaren azken urteetan parapsikologiaz interesatu zen, eta gai honi buruzko lan batzuk idatzi zituen (\"The Roots of Coincidence\" 1972an eta \"The Challenge of Chance\" 1974an)"}
{"id": "274001", "revid": "336", "url": "https://eu.wikipedia.org/wiki?curid=274001", "title": "Gabriela Sabatini", "text": "Gabriela Sabatini (Buenos Aires, 1970eko maiatzaren 16a) argentinar tenis-jokalari ohia da.\nBizitza.\n1983an ezagutu zuen Patricio Apey txiletar tenis-jokalari eta entrenatzailea, baina urtebete baino ez ziren ibili elkarrekin, Sabatiniren ustez hark ematen zion prestakuntza teknikoa ez baitzen egokia. Hurrengo entrenatzailea \u00c1ngel Jim\u00e9nez izan zuen. 1986an, Argentinako Irekia irabazi zuen Arantxa S\u00e1nchez Vicarioren kontra. Urte horretan bertan, Roland Garroseko finala galdu zuen Steffi Grafen kontra. 1987an, hainbat txapelketatan parte hartu zuen, hala nola Frantzia, Britainia Handia eta Estatu Batuetako irekietan. Finalerdietara iritsi zen Frantziako Irekian. Urte horretan bertan, Grafen bikotekide zela, Frantziako Irekiko finalera iritsi zen. Martina Navratilova ere izan zuen bikotekide, eta Italiako Irekia irabazi zuen harekin. 1988an, hemezortzi urte zituela, Olinpiar Jokoetako zilarrezko domina eta Emakumezkoen Mastersa irabazi zituen. 1990ean, Estatu Batuetako Irekia irabazi zuen Steffi Grafen kontra, eta 1992an, Italiako Irekia. 1994an, Masterrean berriz nagusitu zen, Lindsay Davenporten kontra, New Yorkeko Madison Square Gardenen."}
{"id": "274002", "revid": "56334", "url": "https://eu.wikipedia.org/wiki?curid=274002", "title": "Saint-John Perse", "text": "Marie Ren\u00e9 Auguste L\u00e9ger L\u00e9ger, ezagunagoa Saint-John Perse gisa (Pointe-\u00e0-Pitre, Guadalupe, 1887ko maiatzaren 31 - Giens, 1975eko irailaren 20a), frantses olerkari eta diplomatikoa izan zen.\nBiografia.\nBordelen eta Parisen egin zituen ikasketak eta 1914an diplomazia-lanetan hasi zen; Txinan jardun zuen hasieran eta Aristide politikariaren idazkari eta Kanpo Arazoetako ministro ere izan zen ondoren.\n1940an Vichyko gobernuak, karguak eta frantses herritartasuna kendu zizkion, eta Estatu Batuetara alde egin behar izan zuen 1957 arte.\nHasierako olerkietan sinbolisten eragin nabarmena ageri da, baina geroagokoetan estilo berezi bat landu zuen, irudi eta hizkuntza aberatsak baina aldi berean zailak, metafora zehatz eta molde bereziak, ezaugarri dituena. Bere olerkietan hainbat gai landu zuen: haurtzaroko oroitzapenak, bizitzaren tragikotasuna, hilezkortasuna, etab.\n1960an Literaturako Nobel saria irabazi zuen. Lan nagusiak: \"\u00c9loges\" (1911), \"Anabase\" (1924), \"Exile\" (1942, \"Erbestea\"), \"Vents \"(1946, \"Haizeak\"), \"Oiseaux\" (1962, \"Txoriak\")."}
{"id": "274003", "revid": "28807", "url": "https://eu.wikipedia.org/wiki?curid=274003", "title": "Saint-L\u00e9ger L\u00e9ger", "text": ""}
{"id": "274004", "revid": "119347", "url": "https://eu.wikipedia.org/wiki?curid=274004", "title": "Pere Calders i Rossinyol", "text": "Pere Calders i Rossinyol (Bartzelona, 1912ko irailaren 25a - \"ib.\", 1994ko uztailaren 21a) kataluniar idazle, kazetari eta marrazkigilea izan zen. Arte Ederretako ikasketak egin zituen. Batez ere bere ipuinek eman zioten ospea. 1982an Creu de Sant Jordi eta 1986 Premi d'Honor de les Lletres Catalanes izeneko sariak irabazi zituen.\nCalders-ek eleberri eta kazetaritza artikulu batzuk ere idatzi zituen Kataluniako argitalpen garrantzitsuenetan. Bere idazkiak ironiko eta batzuetan fantasiazkoak ziren. Era berean, berak eta A. Art\u00eds-Generrek zuzentzen zuten \"L\u00b4esquella de la Torratxa\" aldizkarian argitaratu zituen bere lehenbiziko marrazkilari lanak, 1936an. Urte horretantxe, 24 urte zituenela, plazaratu zuen lehen ipuin-liburua, \"Lehenbiziko arlekina\" izenekoa.\nGerra Zibilaren garaian hainbat aldizkari eta egunkaritan \"Treball\", \"Diari de Barcelona\u00ad\" argitaratu zituen bere marrazki eta idazlanak.\nEspainiako gerra zibila bukatzear zela, Mexikora erbesteratu zen eta hogeita hiru urtez bizi izan zen han. Carner eta Bartr\u00e1rekin batera \"Lletres\" aldizkaria sortu zuen. Erbestean lehenengo urteetan \u00a0idatzitako ipuinekin Cr\u00f2niques de la veritat oculta, izeneko bilduma argitaratu zuten, bere libururik ospetsuena bihurtu zen eta Premi V\u00edctor Catal\u00e0 izeneko saria irabazi zuen 1954an berarekin.\n1962an itzuli zen Kataluniara eta ondoren bi eleberri (\"L\u00b4ombra de l\u00b4atzavara\", 1964, eta \"Ronda naval sota la boira\", 1966) eta kontakizun bilduma bat (\"Aqu\u00ed descansa Nevares\", 1967) argitaratu zituen. 1964an Sant Jordi Saria irabazi zuen\u00a0 \"L\u2019ombra de l\u2019atzavara\u00a0\"eleberriarekin. 1980ko hamarkadan oso ezaguna egin zen, Dagoll Dagom antzerki konpainiak haren ipuinetan oinarrituta prestatu zuen antzerki-lan bati esker:\u00a0\"Antaviana\". 1986an Letra Katalanen Ohorezko Saria jaso zuen eta 1993an Kazetaritza Sari Nazionala.\u00a0. Bere liburu asko berrargitaratu dira eta bere lana hamabost hizkuntza ezberdinetara itzuli dira.\nEstiloa.\nPere Calders ezaguna da batez ere, bere narrazio laburrengatik, kritikak eta ikusleek arreta gehiago jarri baitiote eleberriei baino. Caldersen ipuinak umoristikoak, ironikoak, fantasiazkoak eta zentzugabeak dira, eta batzuk errealismo magikoaren barruan kokatu dituzte.\nBere ipuin askotan, eta batez ere lehen narrazioetan, Caldersek bitxikeriarekiko zaletasuna erakusten du. Ipuin horietan, gertaera sinesgaitzak eta fantastikoak gertatzen dira, narrazioaren protagonistarekin elkarreraginean, eta, askotan, historiaren katalizatzaile gisa jokatzen dute.Hala ere, azpimarratzekoa da fantasiazko literaturan ez bezala Caldersen helburua ez dela elementu magiko edo naturaz gaindikoaren gorazarrea.Bere fantasiazko narrazioetan ikus daitekeen joera bat da protagonistak, batzuetan gertaera fantastiko horien aurrean kexatzen badira ere, naturaltasun handiz onartzen dituela eta, hala egiten ez dutenak, historiako beste pertsonaia batzuek barregarri uzten dituztela, gertaera horiek naturalenak direla ulertzen baitute. Horren adibide bat \"L'any de la meva gr\u00e0cia\" ipuinean ikus daiteke. Izan ere, historiako protagonista bat-batean konturatu da zurezko panpinen aurpegitik eskua pasatuz errealismo handiz margotu ditzakeela aurpegiak. Gainera, emandako botere hori onartu ez ezik, bere haserrea ere erakusten du, jasotako boterea oso apala eta ez oso erabilgarria dela uste baitu. Amanda Bath-en arabera, Caldersen ipuinak Borges, Cort\u00e1zar edo Garc\u00eda M\u00e1rquezekin parekatu daitezke, errealismo magikoaren generoko talentu berdineko adierazle gisa.\nBaina Caldersen ipuin guztiak ez dira fantasiazkoak. Askok ez dute fantasiazko elementurik, non Calders-ek irakurlearekin jolasten du zerbait erakutsiz baina beste bat esanez. Narrazio horietan, narratzaileak irakurleari kontatzen duenetik erabat bereizten duen errealitate bat aurkezten dio, eta idazteko orduan Caldersen umorea eta asmamena erakusten ditu. Batzuetan, errealitatearen eta itxuraren arteko kontrajartze horrek zalantzak sortzen dizkio irakurleari, benetan gertatu denari buruz. Hala nola \"Invasi\u00f3 subtil\" istorioan non, narratzailea erabat sinetsita baitago katalanaren itxura egiten duen japoniar batekin jaten ari dela, nahiz eta interpretazio horrek erabat kontrajartzen duen testuan irakurtzen duenarekin.\nEdo \"A Vinc per donar fe\" , non narratzaileak herrian banpiro bat dagoela dio eta bat-batean bere lehengusina konorterik gabe aurkitzen dela kalean, bera hiltzen baitu banpiro bat dela sinisturik, maiz zorabiatzen zen emakume bat zela kontatzen zaigun arren. Honek zalantza sortzen du benetan banpiro bihurtu ote zen edo ez. Testuan justifikaziorik ez egon arren, narratzaileak arrazoia izateko aukerari buruzko espekulazioa sortzen da. Horrela, errealitatearen eta itxuraren arteko kontrastea gertatzen da.\nCaldersek 5 ipuin eta eleberri labur bat ere idatzi zituen, besteengandik bereizten direnak, Mexiko dutelako gai eta hango eragina erakusten dutelako. Narrazio horietan, Oscar Lewis antropologo estatubatuarraren antzeko portaera- eta joera psikologiko-ohiturak dituzten protagonista mexikarrak deskribatzen dira.\nNarrazio horietako batzuetan, mexikarrek heriotzarekiko eta heriotzarekiko gurtzarekiko duten jarrera ere ikus daiteke. Narrazio horiek beste narrazio batzuen desberdinak dira, tonu errealistagoa eta fantasiazkoagoa dutelako.\nSari eta aipamenak.\nViquipediatik itzulita"}
{"id": "274005", "revid": "10891", "url": "https://eu.wikipedia.org/wiki?curid=274005", "title": "Fernando Latorre", "text": "Fernando Latorre Lozano (Barakaldo, 1966) bizkaitar opera kantaria da, baritonoa. Bilboko Kontserbatorio Nagusian amaitu zituen Kantu ikasketak. Aldi berean, Piano, Biola eta Konposizio ikasketak ere egin zituen. 1992an, Espainiako Kultura Ministerioaren beka bati esker, Fernando Bandera maisuarekin hobetu zuen bere teknika Milanen. Beste hainbat ikastarotan ere parte zuen irakasle onenen eskutik. Italian zehar hainbat kontzertu eskaini ondoren, 1995ean Milango Teatro Alla Scalako Koruko kide izan zen urtebetez. Hainbat operatan kantatu du: Verdiren \"Otello\", \"La Traviata\", \"Rigoletto\", \"Don Carlo\"; Berliozen \"La Damnation de Faust\"; Bizeten \"Carmen\"; Donizettiren \"Lucia de Lammermoor\", \"L'elisir d amore\"; Giordanoren \"Fedora\"; Gounoden \"Romeo et Juliette\"; Maseneten \"Le Cid\"; Mozarten \"Txirula miragarria\"; Rossiniren \"Il Barbiere de Siviglia\"; Pucciniren \"Tosca\"; Straussen \"Der Rosenkavalier\", eta abar. Ganbera, kontzertu eta oratorioetan ere parte hartu izan du. Gustavo Tambasciok zuzendutako \"Una furtiva lacrima\" lanean parte hartu berri du Pl\u00e1cido Domingo kantariaren ondoan."}
{"id": "274007", "revid": "46640", "url": "https://eu.wikipedia.org/wiki?curid=274007", "title": "Jane Campion", "text": "Jane Campion (Wellington, 1954ko apirilaren 30a) Zeelanda Berriko zinema-zuzendaria da. Antropologia- eta arte-ikasketak egin ondoren, zinemagintzari ekin zion, eta Australian egin zituen lehenbiziko film laburrak. Horietako bati, \"Peel, an exercise in discipline\" (\"Peel, diziplina-ariketa\") lanari, Cannesko Urrezko Palma eman zioten 1982an. Telebistarako egin zuen lehenbiziko film luzeari, \"Two Friends\" (1986, \"Bi lagun\")\u00ad filmari, oso harrera ona egin zion kritikak. Zinemarako lehen film luzea, \"Sweetie\"\u00ad, 1989an egin zuen. Hurrengo urtean, Veneziako Zinemaldiko Zilarrezko Lehoia irabazi zuen \"Aingeru bat nire mahaian\" filmarekin, Janet Frame idazlearen biografian oinarritutako lanarekin. Film ezagunenean ere, \"\u00adPianoa\" (1992\u00ad) filmean, emakumezko bat da protagonista. Beste hainbat sariren artean, Cannesko Zinemaldiko Urrezko Palma eman zioten film horrengatik. Horren ondorengoekin, \"Dama baten erretratua\" (1995) eta \"Nire arma eta haren ikaslea\" (1996\u00ad), ez zuen halako arrakastarik lortu. Aipatzekoa da Jane Campion izan zela 1946tik aurrera Cannesko sari nagusia eskuratu zuen lehenbiziko emakumea. 2021an Veneziako Zinemaldiko Zilarrezko Lehoia irabazi zuen bigarrenez, \"The Power of the Dog\" filmagatik. Lan honengatik Zuzendari onenaren Oscar Saria ere eskuratu zuen. "}
{"id": "274008", "revid": "94035", "url": "https://eu.wikipedia.org/wiki?curid=274008", "title": "Inesa Gaxen", "text": "Inesa Gaxen (Bastida, Nafarroa Beherea, 1566 - Lapurdi, XVII. mendea) sorgintzat hartu zuten emakume nafarra izan zen.\nBiografia.\nSorgina zela egotzita kargu hartu zioten Hendaian, eta Bordeleko parlamentuan epaitu zuten hemezortzi urte zituela; baina, frogarik ez zutelarik, libre utzi zuten azkenean. Bere egoeran zeuden emakume asko bezala, Bidasoaz bestaldera igaro, eta Irunen bizi izan zen hogei urtez. Beste zazpi urtez egon zen Hondarribian.\n1611. urtean, haur batzuek sorgina zela esan eta preso hartu zuten berriro ere, beste emakume batzuekin batera. Beste emakumeek ez bezala, hasieratik bururaino ukatu zituen Inesa Gaxenek salaketa guztiak, berarekin atxilo hartutako emakumeenak barne, era guztietako presio eta torturak jasan behar izan bazituen ere. Hondarribiko epaiek Logro\u00f1oko Inkisizioaren eskuetan utzi zuten auzia, eta, espero ez zen bezala, kargurik gabe utzi zituzten salaturiko emakume guztiak, Inesa Gaxen tarteko. Hondarribiko herritar askok ez zuen epaia onartu, eta, azkenean, Hendaiako mugan utzi zituzten Inesa Gaxen eta beste emakumeak.\nHerri kulturan.\n2021ean E\u00f1aut Elorrietak eta Uxue Alberdik \"Inesa Gaxen\" izeneko abestia kaleratu zuten."}
{"id": "274009", "revid": "23317", "url": "https://eu.wikipedia.org/wiki?curid=274009", "title": "Yvonne Minton", "text": "Yvonne Fay Minton (Sydney, Australia, 1938 -) australiar opera-abeslaria da, mezzosopranoa.\nBiografia.\nKantuko ikasketak Sydneyn egin ondoren, Londresa joan zen. 1961ean, Kathleen-Ferrier saria irabazi zuen. Urte horretan bertan, Londresko Covent Gardenen egin zuen debuta Mussorgskiren \"Boris Goudunov\" lanarekin.\n1965ean, Pietro Mascagniren \"Cavalleria rusticana\" laneko emakumezko protagonistaren papera egin zuen antzoki horretan bertan. Londresko Covent Gardenen, hainbat lanetan parte hartu du, Gluck, Mozart, Wagner eta Debussyren obrekin, batez ere. Horretaz gainera, munduko antzoki nagusietan aritu da, New York, Bayreuth, Salzburgo eta Parisen.\nBere errepertorioa opera barrokotik hasi (Henry Purcell) eta XX. mendeko musikaraino iristen da. Michael Tippetten opera bat sortzen parte hartu zuen 1970ean \u2014\"The Knot Garden\"\u2014, eta Alban Bergen \"Lulu\" lanaren bertsio osoa egin zuen, Pierre Boulezen zuzendaritzapean, Parisko Operan, 1979an. Operaz gainera, berdin-berdin kantatu ditu Maurice Ravel, Arnold Sch\u00f6nberg eta Pierre Boulezen lanak."}
{"id": "274010", "revid": "28807", "url": "https://eu.wikipedia.org/wiki?curid=274010", "title": "Yvonne Fay Minton", "text": ""}
{"id": "274011", "revid": "12788", "url": "https://eu.wikipedia.org/wiki?curid=274011", "title": "Jean-Baptiste de Vill\u00e8le", "text": "Jean-Baptiste de Vill\u00e8le, Vill\u00e8leko kondea (Tolosa Okzitania, 1773ko apirilaren 14a - 1854ko martxoaren 13a) frantziar politikaria izan zen, ultramontanismoaren aitzindarietakoa.\nBizitza.\nItsas armadako kidea izan zen, eta Ekialdeko eta Mendebaldeko Indietan jardun zuen 1807an Frantziara itzuli zen arte. 1813an Fedearen zaldunen ordena ultra-erregezaleko kide egin zen. 1815-1816an diputatu izan zen. 1820an, ministro izendatu zuten Richelieuren gobernuan, baina moderatuen kontra azaldu zen, eta dimisioa eman zuen 1821ean. 1822an Richelieuren ordezko izendatu zuten kontseiluan. Ganbara desegin zuen eta biltzar legegile berria antolatu zuten, liberalak onartzen ez zituena. Neurri atzerakoiak hartu zituela eta (besteak beste, Iraultzan ondasunak galdu zituzten emigranteei diru laguntzak eman zizkien, ez zuen konstituziorik onartu nahi izan, eta katoliko kontserbadoreei eskumen handiak eman zizkien) kritika ugari jaso zituen Chateubrianden eta ganbarako gainerako kideen aldetik. Azkenik, hauteskundeak deitu zituen eta, liberalek irabazi baitzituzten, bere kargua utzi zuen 1828an."}
{"id": "274012", "revid": "512", "url": "https://eu.wikipedia.org/wiki?curid=274012", "title": "Edward Thomas Copson", "text": "Edward Thomas Copson (Coventry, Ingalaterra, 1901eko abuztuaren 21a - St Andrews, Eskozia, 1980ko otsailaren 16a) britainiar matematikaria izan zen.\nBiografia.\nOxfordeko St John's Collegen egin zituen lehenengo ikasketak eta bertan Love eta Hardyren eragina izan zuen. 1922an graduatu zen eta urte berean Whittakerrek irakasle-postu bat eskaini zion Edinburgon. 1930 arte han egon zen; urte honetan, St Andrews Unibertsitatean irakasle hautatu zuten, Turnbullen zuzendaritzapean. 1934 urtea Greenwichen eman zuen, baina St Andrewsera itzuli zen, eta matematika-katedra bat lortu zuen University Collegen (Dundee). 1950an Turnbullen Regius matematika-katedra betetzeko hautatu zuten St Andrewsen.\nCopsonek analisi klasikoa, espantsio asintotikoak, ekuazio diferentzial eta integralak eta fisika teorikoa aztertu zituen. Bere liburu famatuena, \"The theory of functions of a complex variable\" (\"Aldagai konplexu bateko funtzioen teoria\"), 1935ean argitaratu zen. Guztira sei liburu idatzi zituen; gauzak aditzera emateko gaitasun handia erakutsi zuen denetan. Bere hitzaldien argitasunarengatik ere famatua zen."}
{"id": "274014", "revid": "95298", "url": "https://eu.wikipedia.org/wiki?curid=274014", "title": "Juan Gelman", "text": "Juan Gelman (Buenos Aires, 1930eko maiatzaren 3a - Mexiko Hiria, 2014ko urtarrilaren 14a) argentinar poeta, itzultzailea eta kazetaria izan zen. Bere belaunaldiko poeta nagusietako bat izan zen. 2007an Cervantes saria eman zioten.\nBizitza eta lanak.\nKazetari eta politikari gisa egindako lanak bere burua erbesteratzera behartu zuen 1975etik 1988ra. Argentinara itzuli zenean, \"Crisis\" egunkariko erredakzio-idazkari, \"La Opini\u00f3n\" egunkariko kultura-gehigarriaren zuzendari eta \"Noticias\" egunkariko erredakzioburu izan zen. Poeta gisa, errealismo kritikoari atxikia, egunerokotasunean ezkutatzen diren gauza ederrez idatzi zuen batez ere, baina, horretaz gainera, justiziaren eta agintaritzaren gehiegikeriak eta injustiziak salatu izan zituen.\nLan nagusiak hauek dira: \"El juego en que andamos\" (1959), \"Sefin\u00ed\" (1964-1965), \"Traducciones\" (1969), \"Relaciones\" (1973), \"Citas y comentarios\" (1982), \"Hacia el sur\" (1982), \"Exilio\" (1984, Osvaldo Bayer kazetari argentinarrarekin lankidetzan) eta \"Carta a mi madre\" (1989). Poesiaz gainera, bi opera, bi kantata eta zenbait diskotarako hitzak ere idatzi zituen."}
{"id": "274015", "revid": "512", "url": "https://eu.wikipedia.org/wiki?curid=274015", "title": "Patrick John Hillery", "text": "Patrick John Hillery (Spanish Point, Clare, 1923ko maiatzaren 2a - Dublin, 2008ko apirilaren 12a) irlandar politikari eta medikua izan zen.\nMedikuntza-ikasketak egin zituen Dublingo Unibertsitatean. 1955-1957 bitartean Osasun Batzorde Nazionaleko kide izan zen. Hurrengo urteetan Miltown Malbayko barrutiko mediku ofizial izan zen eta West Clareko auzitegi mediku. 1951n, Clareko konderriaren ordezkari gisa, Legebiltzarrerako hautatu zuten, eta legebiltzarkide izan zen 1973. urtera arte (Europako Batzordeko kide izendatu zuten). Zenbait ministerioren ardura izan zuen: 1959tik 1965era Hezkuntzakoarena; 1965etik 1966ra, Industria eta Merkataritzakoarena; 1966tik 1969ra, Lanekoarena; eta 1969tik 1972ra Kanpo Arazoetakoarena. Bere agintaldian negoziatu zen Irlandaren sarrera Europar Batasunean.\n1973an Europar Erkidegoen Batzordeko lehendakariorde izendatu zuten. 1976an, Irlandako lehendakariak bere karguaren dimisioa aurkeztu zuelarik, Hillery hautatu zuten haren ordezko. Karguan 14 urte egin ondoren, 1990eko lehendakaritzarako hauteskundeetan ez zuen bere burua aurkeztu."}
{"id": "274016", "revid": "28807", "url": "https://eu.wikipedia.org/wiki?curid=274016", "title": "Patrick Hillery", "text": ""}
{"id": "274017", "revid": "56334", "url": "https://eu.wikipedia.org/wiki?curid=274017", "title": "Fernando Montero Moliner", "text": "Fernando Montero Moliner (Valentzia, Katalan Herriak, 1922ko otsailaren 25a - 1995eko irailaren 3a) Katalan Herrietako filosofoa izan zen.\nBiografia.\nFilosofia eta Letrak ikasi zituen Unibertsitate Complutensean, 1945ean. Unibertsitate horretan bertan lortu zuen doktoregoa 1952an.\nBesteak beste, 1965-1967 urteetan, Santiagoko eta Murtziako unibertsitateetako Filosofiaren historiaren katedradun izan zen, eta 1967-1987 bitartean, Valentziako Unibertsitateko filosofiaren historiaren katedradun. Azken unibertsitate horretako irakasle emeritu izan zen 1987tik 1995era.\nMonteroren ikerketek fenomenologiaren bidetik egiten dute gehienetan. Filosofiaren historialari gisa Parmenidesen pentsamenduaren eta Kanten filosofiaren metodologia aztertu du.\nLanak.\nMonteroren lan nagusiak hauek dira: \"Parm\u00e9nides\" (1960), \"La presencia humana\" (1971, \"Gizakiaren presentzia\"), \"El empirismo kantiano\" (1973, \"Kanten enpirismoa\"), \"Objetos y palabras\" (1976, \"Objektuak eta hitzak\") eta \"Mente y sentido interno en la Cr\u00edtica de la raz\u00f3n pura\" (1985, \"Adimena eta zentzua Arrazoi hutsaren kritikan\"). Filosofia-artikulu ugari idatzi ditu filosofiako aldizkarietan."}
{"id": "274018", "revid": "512", "url": "https://eu.wikipedia.org/wiki?curid=274018", "title": "Alban Berg", "text": "Alban Berg (Viena, 1885eko otsailaren 9a - Viena, 1935eko abenduaren 24a) austriar musikagilea izan zen. Bere lehenengo lanetan Schumann, Brahms eta Wagnerren eragina nabaria da, baina gerokoetan teknika tonala, atonala eta dodekafonismoa baliatu zituen. Berg musika espresionismoaren egile nabarmenetakoa da.\nBizitza.\nSch\u00f6nbergen ikasle izan zen (1904-1910). Lehen lanetan, \"Pianorako sonata\" (1908), \"Lau melodia\" (1909), tonalitatea erabili bazuen ere, laster, \"Hari kuartetoa\" (1909), teknika atonalaz baliatzen hasi zen. Lehen Mundu Gerran postu bat izan zuen administrazioan eta, era horretara, musika-lanetan jardun ahal izan zuen.\nGeorg B\u00fcchner-en \"Woyzeck\" lan dramatikoak opera bat sortzeko gogoa eragin zion: \"Wozzeck\" (1919). Bergen opera hau garrantzi handikoa da XX. mendeko musika dramatikoaren eremuan. Besteak beste, azken urteetan (1927-1935) beste opera bat ondu zuen: \"Lulu\" (1928-1935). \"Ardoa\" (1927) izenburua daraman kantata Baudelaireren poemen gainean egina da. Azkenik, \"Aingeru baten oroitzapenetan\" (1935) biolin-kontzertuan, tonalitatera eta erromantizismora itzuli zen."}
{"id": "274019", "revid": "512", "url": "https://eu.wikipedia.org/wiki?curid=274019", "title": "Trisha Brown", "text": "Trisha Brown (Aberdeen, Washington, 1936ko azaroaren 25a - San Antonio, Texas, 2017ko martxoaren 18a) estatubatuar dantzaria eta koreografoa izan zen. Post-Modern Dance taldeko dantzari nagusi izan zen. Lehenbizi, Martha Grahamen teknikan hasi zen, baina geroago Jos\u00e9 Lim\u00f3nen eta Merce Cunninghamen estiloetara hurbildu zen. Ikasketak amaitu zituenean, koreografia-sail bat sortu zuen Reed Unibertsitatean, eta inprobisazioari ekin zion. New Yorkeko Judson Memorial Churchen \"Trillium\" (1962) egin zuen. \"Accumulation\" (1971) lanak bost minutu eta erdiko musika zuen, eta berrogeita bost minutuko isilunea, koreografia hutsarekin. 1970ean, Trisha Brown dantza-konpainia sortu zuen, eta dantza garaikidearen talde aitzindaria bilakatu zen. \"Walking Down Side of Building\" (1969), \"Atal egituratuak\" (1973) eta \"Locus\" (1975) lanak aurretik zehaztutako arauen arabera eginda daude; \"Set and Reset\" (1983) koreografiak, berriz, Laurie Andersonen musika eta Robert Rauschenberg marrazkigilearen dekorazioa batzen ditu. Aurrerago, Trisha Brownek izugarrizko arrakasta izan zuen City Center aretoan \"Lateral Pass\" lanarekin. 1989an, koreografiaren keinu guztiak bildu zituen \"Astral Convertible\" ikuskizunean, mugimendu soilenetik hasi eta jarrera makurreneraino. 2002an, Arteetako Domina Nazionala eman zioten."}
{"id": "274020", "revid": "336", "url": "https://eu.wikipedia.org/wiki?curid=274020", "title": "Arthur Stanley Eddington", "text": "Arthur Stanley Eddington (Kendal, Ingalaterra, 1882ko abenduaren 28a - Cambridge, Ingalaterra, 1944ko azaroaren 22a) astronomo eta fisikari ingelesa izan zen.\nBiografia.\n1906tik aurrera Greenwicheko behatokiko laguntzaile nagusi izan zen eta 1913an Cambridgeko unibertsitateko astronomia eta filosofia esperimentaleko katedra eskuratu zuen; ondorengo urtean bertako behatokiko zuzendari izendatu zuten. Izarren dinamikari buruzko hastapen-ikerketak aurkeztu zituen argitara eman zuen lehen lanean (\"Izarren higidura eta Unibertsoaren egitura\"). 1926. urtean ikerketa haien emaitzak aurkeztu zituen \"The Internal Constitution of the Stars\" (\"Izarren barne egitura\") obraren bidez, eta izarren masa eta distira lotzen dituen lege astrofisikorako legea argitu zuen.\nBestalde, Einsteinen erlatibitatearen teoriaren ildotik abiatuta, unibertsoaren egitura eta zabalpenari buruzko teoria berri bat landu zuen, haren batez besteko dentsitatea eta osatzen duten protoien kopuru probablea oinarritzat hartuz. Filosofia-kutsuko obrak idatzi zituen, horien artean: \"Mundu fisikoaren izaera, Fisikaren filosofia\". Egungo astronomia modernoaren aitzindaria da."}
{"id": "274022", "revid": "28807", "url": "https://eu.wikipedia.org/wiki?curid=274022", "title": "Sir Arthur Stanley Eddington", "text": ""}
{"id": "274023", "revid": "46380", "url": "https://eu.wikipedia.org/wiki?curid=274023", "title": "Joshua Logan", "text": "Joshua Logan (Texarkana, Texas, 1908ko urriaren 5a - New York, 1988ko uztailaren 12a) estatubatuar antzerki eta zinema zuzendaria izan zen.\nPrincetongo Unibertsitatean (New Jersey) ikasi zuen. Antzerkirako zaletasuna izan zuen gaztetatik. 1920ko hamarkadaren amaieran, Estatu Batuetako Massachusettseko University Players antzerki-taldea sortu zuen, baina geroxeago Moskun ikasteko beka bat lortu zuen, eta han Stanislavski zuzendariaren ikaslea izan zen. Londresen bigarren mailako antzezle gisa hainbat lan egin ondoren, Estatu Batuetara itzuli zen eta zuzendari eta aktore-lanetan ibili zen Hollywooden. Lehen arrakasta 1945ean izan zuen \"Annie get your gun\" izeneko musika ikuskizunarekin. 1951n Pulitzer saria jaso zuen \"South Pacific\" musikalarekin. Broadwayko musika ikuskizunen zuzendari garrantzitsuenetako bat izan da. Zinemarako zuzendu zituen filmik garrantzitsuenak hauexek dira: \"Picnic\" (1955), \"Bus Stop\" (1956), \"Sayonara\" (1957), \"South Pacific\" (1958), \"Fanny\" (1961), \"Camelot\" (1967) eta \"Paint Your Wagon\" (1969). 1978an oroitzapen-liburu bat idatzi zuen: \"Movie Stars, Real People and me\" (\"Zinemako izarrak, benetako jendea eta ni\")."}
{"id": "274024", "revid": "28807", "url": "https://eu.wikipedia.org/wiki?curid=274024", "title": "Joshua Lockwood Logan III", "text": ""}
{"id": "274025", "revid": "96586", "url": "https://eu.wikipedia.org/wiki?curid=274025", "title": "Taha Hussein", "text": "Taha Hussein (Maghaghah, Egipto, 1889ko azaroaren 14a - Kairo, Egipto, 1973ko urriaren 28a) arabiera idazlea izan zen, XX. mendeko Egiptoko idazle nagusietako bat. Eleberriak, ipuinak, kritika-lanak eta gizarte- eta politika-saioak idatzi zituen, arabieraz beti.\nBizitza.\nBi urte zituela itsutu zen, eta 1902an ikastetxe musulman ortodoxo batera bidali zuten ikasketak egitera. 1908tik 1914ra bitartean, Kairoko Unibertsitatean ikasi zuen, eta Parisko Sorbonan osatu zituen Mendebaldeko literaturari buruzko ikasketak. Kairora itzuli ondoren, arabiar literatura erakutsi zuen bertako unibertsitatean, eta kritika-molde berriak erabili zituen, arabiar literatura aztertzeko. Kritika zorrotzak jaso zituen buruzagi musulmanengandik \"Fi sh-Shi' al-Jahili \"(1926, \"Islamen aurreko poesiaz\") obra argitaratu ondoren, eta geroago, Europako kultura aldera hurbiltzearen aldeko izan zen \"Mustaqbal al-thaqafah fi Misr\" (1938, \"Egiptoko kultura eta etorkizuna\") liburuan.\nHezkuntzako ministro izan zen Egiptoko monarkiaren azken gobernuan (1950-1952). Ospe handia izan zuen haren autobiografiak, \"al-Ayyan\" (1929-1932, \"Urteak\")."}
{"id": "274026", "revid": "512", "url": "https://eu.wikipedia.org/wiki?curid=274026", "title": "Myung-whun Txung", "text": "Myung-whun Txung (Seul, ) korear pianista eta orkestra-zuzendaria da. Hego Korean jaioa den arren, Estatu Batuetako Juilliard Musika Eskola ospetsuan egin zituen pianoko eta orkestra-zuzendaritzako ikasketak. 1974an, Moskuko Txaikovski Piano Lehiaketako bigarren saria irabazi zuen. Hirukotean jo izan du, bi arrebarekin batera \u2014bata biolin-jotzailea, txelo-jotzailea bestea eta Txung pianoan\u2014. 1978tik 1981era, Los Angelesko Orkestra Filarmonikoko zuzendari laguntzailea izan zen, Carlo Maria Giuliniren aginduetara. Alemaniako Saarland Radio Orchestrako musika-zuzendaria izan zen gero, eta baita Florentziako Teatro Communaleko zuzendari gonbidatua ere. 1989an, Florentziako Toscanini saria eman zioten, eta, urte berean, Parisko Bastilleko Operako zuzendaritzan Daniel Barenboim ordezkatzeko izendatu zuten. Handik hilabete gutxira, orkestra-zuzendari izan zen Frantziako Iraultzaren berrehungarren urteurreneko ospakizunetan, eta oso kritika onak jaso zituen, bai entzuleen eta adituen aldetik, bai musikarien aldetik."}
{"id": "274027", "revid": "1545", "url": "https://eu.wikipedia.org/wiki?curid=274027", "title": "Max Brod", "text": "Max Brod (Praga, Austria-Hungariako Inperioa \u2014gaur egun Txekia\u2014, 1884ko maiatzaren 27a - Tel Aviv, Israel, 1968ko abenduaren 20a) alemanezko idazlea eta filosofoa izan zen.\nBizitza.\nPragan (garai hartan Austria-Hungariako Inperioko hiria; gaur egun Txekiako hiriburua) bizi izan zen 1939 arte. Gertakizunek hartara beharturik, Praga utzi eta Israela joan zen bizitzera 1939an.\nZuzenbide-karrera egin zuen literaturari lotu aurretik. Werfel, Rilke, Kafka eta Brod \u00abPragako eskola\u00bb deitu izan den joerakoak dira. Brod bera idazle gisa baino gehiago ezagutzen da Kafkaren argitaratzaile eta haren interpretatzaile bezala. Izen handia eman zion 1906an argitaratu zuen \"Tod dem Totem\" (\"Hilen heriotza\"), kontakizun neoerromantikoak. 1913an \"Arcadia\" aldizkaria argitaratzen hasi zen, eta hark eman zion aukera bere iritziak argi emateko: ikuspegi politiko, sozial eta ekonomikoek idazteko gaia aukeratzean garrantzia handia dutela, eta idazteak berak ere eragin osasungarria duela. \"Der meister\" (\"Maisua\"), eta beste hainbat liburu ere idatzi zuen. Baina Kafkari buruz egindako lanak, (\"Franz Kafka, eine Biographie\"), eta hura ezagutzera emateko egin zuen lanak egin du ospetsu."}
{"id": "274028", "revid": "336", "url": "https://eu.wikipedia.org/wiki?curid=274028", "title": "Daniel", "text": "Daniel (, \u00abJaungoikoa nire epailea da\u00bb; ; K.a. VI. mendea) Israelgo lau profeta nagusietako bat izan zen, Itun Zaharraren arabera.\nJudaren leinukoa zen. Nabukodonosorren ametsak eta Belsasarren oturuntzako hitzak interpretatu zituen. Lehoien zulora kondenatu zuten, baina zauririk gabe atera zen, Jainkoaren laguntzari esker. Izen bereko liburua, \"Danielen Liburua\", jatorriz igarleari egotzi zaiona, egile ezezagunarena da, eta K.a. 165. urte inguruan idatzi zen."}
{"id": "274029", "revid": "448", "url": "https://eu.wikipedia.org/wiki?curid=274029", "title": "Norman Dello Joio", "text": "Norman Dello Joio (New York, - \"ibidem\", ) estatubatuar musikagilea izan zen. Alemaniar musikagile Paul Hindemithen seme eta ikaslea, harekin egin zituen lehen ikasketak. Geroago, konposizio-eskolak eman zituen Sarah Lawrence Collegen. Musikagile oparoa izan zen, eta joera neoklasikoari jarraitu zion formaren erabilerari dagokionez. Haren obran, oroz gain, abesbatzarako obrak gailentzen dira. Lan nagusiak: harmonika eta ganbera-orkestrarako kontzertua (1942); \"Song of Affirmation\" (1992, \"Lekukoasun-kanta\"), abesbatza eta orkestrarako; \"Meditations on Ecclesiastes\" (1956), harizko orkestrarako (1957ko Pulitzer sariaren irabazlea); eta \"Evocations\" (1970, \"Oroitzapenak\"), abesbatza eta orkestrarako. Opera-lan batzuk ere idatzi ditu \u2014\"Blood Moon\" (1961, \"Odolezko Ilargia\"), \"The Triumph of Joan\" (\"Joanen garaipena\")\u2014, eta zenbait pieza instrumental ere bai \u2014\"Diversions\" (1975), pianorako\u2014. Italiar jatorria agerian uzten duten erreferentziak nabari dira Dello Joioren zenbait lanetan, eta baita maisu izan zuen Paul Hindemith musikagilearen eragina ere."}
{"id": "274030", "revid": "56334", "url": "https://eu.wikipedia.org/wiki?curid=274030", "title": "Juan Mieg Solozabal", "text": "Juan Mieg Solozabal (Gasteiz, 1938ko martxoaren 4a) arabar pintorea da.\nGasteizen, Madrilen, Bartzelonan eta Parisen egin zituen Pintura ikasketak. Ohorezko aipamena jaso zuen Euskal Margolaritzaren III. Sari Nagusian (1967). Abstrakzioaren alorrean hasi zuen bere ibilbidea 60ko hamarkadan, Carmelo Ortiz de Elgearekin eta 1966an Orain taldea sortu zuten beste artista batzuekin elkarlanean. Bere lanetan, materia eta ikusleari leiho txikiak irekitzen dizkioten collageak dira protagonista. Bakarkako zein taldekako erakusketa ugari egin zituen 70 eta 80ko hamarkadetan, eta 1987an \"1961-1987\" atzera begirako erakusketa eratu zuen Gasteizen. 1990ean, berriz, Donostiako San Telmo Museoak eskaini zuen bere lana hobeto ezagutzeko aukera, \"Mieg, I\u00f1urrieta eta Ortiz de Elguea\" erakusketan, eta 1995ean Donostiako Koldo Mitxelena Kulturunean eratu zen \"Artea eta Euskal Artistak\" erakusketan ere egon ziren bere lanak ikusgai. Azken urteotan ez dio utzi bere lana osatzeari eta jendaurrean erakusteari."}
{"id": "274031", "revid": "512", "url": "https://eu.wikipedia.org/wiki?curid=274031", "title": "Naja Marie Aidt", "text": "Naja Marie Aidt (Aasiaat, 1963ko abenduaren 24) groenlandiar idazlea da.\nGaztetan Danimarkako Gazteria Komunistan ibili zen. Danimarkako idazle-belaunaldi gazteenaren ordezkaria da. Literatura-molde berriak erabiltzeko saioak egin ditu, eleberrian eta hain gogoko duen poesian, batez ere. Beste idazle batzuek baino estilo intimistagoa aukeratu du, eta horrek ia poesia bilakatzerainoko lirikotasuna ematen dio bere prosari. 1991n eta 1992an argitaratu zituen lehenengo bi poesia-liburuak. Hurrengo urtean, prosan estreinatu zen, \"Ur-zigilua\" izeneko ipuin-bilduma argitaratuz. Lan horretan, argi eta garbi sumatzen da idazlearen joera lirikoa hain berea duen estilo minimalista horretan, xehetasun txikiei ere \u2014koloreei, esaterako\u2014 garrantzi handia ematen baitie. Ipuinen ondoren, beste poesia-liburu bat eta irratirako antzerki-lan bat argitaratu zituen. Bere lanetan, egoera xumeak azaltzen ditu modu errazean deskribaturik, baina arinkerian erori gabe. Emakumeak askatasuna lortua duela eta sexuari jaramonik egin gabe, gizabanakoan jartzen du arreta, gizarteak erdeinatzen dituen haienengan, bereziki.\n2008an, Eskandinaviar Batzordearen Literatura Saria eman zioten \"Bavian\" eleberriagatik."}
{"id": "274032", "revid": "512", "url": "https://eu.wikipedia.org/wiki?curid=274032", "title": "Pierre Boulez", "text": "Pierre Boulez (Montbrison, 1925eko martxoaren 26a - Baden-Baden, 2016ko urtarrilaren 5a) frantziar musikagile eta orkestra-zuzendari bat izan zen . Zientzietako karrerari uko egin ondoren, musikan murgildu zen. Sch\u00f6nberg, Berg eta Webern maisuen ikasketak eman zituen ezagutzera Frantzian, eta Debussyren estetika lehen mailara jaso zuen berriz ere. Frantziako musika dodekafonikoaren maisu nagusia da. Eragin handia du egungo musikan. Soinu-gaia oinarrizko elementuetara bihurtzeko ahaleginean, nazioarteko ospea jaso duten lan batzuk eskaini ditu: \"Le Visage Nuptial\" (\"Ezkontzaren aurpegia\"), koro eta orkestrarako pieza (1946-1950); \"Le Soleil des eaux\" (\"Uretako eguzkia\"), biolon eta orkestrarako pieza (1948); \"Polyphonie\" (\"Polifonia\"), 18 musika-tresnatarako pieza (1951), \"Le Marteau sans ma\u00eetre\" (\"Maisurik gabeko mailua\"), kontralto eta sei musika-tresnatarako pieza (1955), \"Pli selon Pli\" (\"Pli Pliren arabera\"), soprano eta orkestrarako pieza (1960). Musika-jaialdien sustatzailea, orkestra-zuzendaria, New Yorkeko Filarmonika eta BBC orkestretako zuzendaria, Pierre Boulez Frantziako musikari nagusietakoa da gaur egun."}
{"id": "274034", "revid": "512", "url": "https://eu.wikipedia.org/wiki?curid=274034", "title": "Giulio Romano", "text": "Giulio Pippi de' Jannuzzi (Erroma, 1499 aldean - Mantua, 1546ko azaroaren 1a), Giulio Romano deitua, italiar pintorea eta arkitektoa izan zen.\nRafael pintorearen laguntzaile eta ikaslea izan zen, eta \"Troiako sutea\" obrari dagokion \"Eneas Ankises bizkarrean daramala\" atala pintatu zuen Vatikanon. Gianfrancesco Penni pintorearekin batera Rafaelen oinordekoa izan zen, eta haren obrak amaitu zituen: \"Itxuraldaketa\", \"Ama Birjinaren koroatzea\" eta \"Konstantinok Majenzioren gainean lortutako garaipena\".\n\"Ama Birjina, Santa Ana eta San Jose\" eta \"Jesus zigorpean\" marraztu zituen Erroman. \"Villa Madama\" eta \"Villa Lante\" eraiki eta dekoratu ondoren, alde egin behar izan zuen Erromatik, grabatu lizun batzuk zirela eta. Mantuara joan zen, eta lantegi bat zabaldu zuen, gerora ospe handia izan zuena (1524-1540). Mantuako gotorlekuak amaitu zituen eta ur-hesiak eraikitzen hasi zen. \"Palazzo Te\" da, ordea, arkitekto horren obrarik aipagarriena (\"Psike\", \"Faeton\" eta \"Erraldoien\" aretoak dekoratu zituen). 1540an, Mantuako dukea hil zenean Boloniara joan zen, eta San Petronio elizako aurrealdearen planoak prestatu zituen."}
{"id": "274035", "revid": "28807", "url": "https://eu.wikipedia.org/wiki?curid=274035", "title": "Giulio Pippi Romano", "text": ""}
{"id": "274036", "revid": "96586", "url": "https://eu.wikipedia.org/wiki?curid=274036", "title": "Camille Saint-Sa\u00ebns", "text": "Camille Saint-Sa\u00ebns (Paris, 1835eko urriaren 9a - Aljer, 1921eko abenduaren 16a) frantziar musikagilea eta pianista izan zen.\nBiografia.\nSei urte zituela eman zuen lehen piano kontzertua. Jacques-Fromental Hal\u00e9vy eta Charles Gounoden ikasle izan zen, eta Gabriel Faur\u00e9 eta Andr\u00e9 Messagerren piano irakasle. 1871. urtean \"Soci\u00e9t\u00e9 Nationale de Musique\" sortzen parte hartu zuen. Antzinako frantses musikagileen, batez ere Jean-Philippe Rameauren, aldezle sutsua izan zen. Liszten adiskide handia izan zen eta hura bezala, pianista bikaina. 1881. urtetik aurrera kontzertu-sail asko eman zituen Europan, Estatu Batuetan, Hego Amerikan, Erdialdeko eta Ekialdeko Asian.\n1880. urtetik hil arte musika lan asko idatzi zituen. Saint-Sa\u00ebns molde klasikoen alde agertu zen beti, eta bere garaiko musika berriaren aurka. Lan aipagarriak ditu, besteak beste, poema sinfonikoak, \"Onfaliaren gorua \"(1871), \"Herkulesen gaztaroa\" (1877), eta \"Hil dantza\" (1874); bost kontzertu pianorako; \"Hirugarren sinfonia\" (1886) famatua; \"Animalien inauteria\" (1886) suitea; \"Sanson eta Dalila\" (1877) opera-oratorio ezaguna; ganbera musika; hiru kontzertu biolinerako; 6 fuga (1920), meza bat eta requiem bat."}
{"id": "274037", "revid": "336", "url": "https://eu.wikipedia.org/wiki?curid=274037", "title": "Billie Holiday", "text": "Billie Holiday \u2014jaiotzako izen-deiturak: Eleanora Fagan\u2014 (Baltimore, Ameriketako Estatu Batuak, 1915eko apirilaren 7a - New York, Ameriketako Estatu Batuak, 1959ko uztailaren 17a) ingelesezko jazz-kantaria izan zen, jazz modernoko kantaririk ospetsuen eta eragileena. Bere deitura artistikoarekiko hitz-jokoa den izenaz ere ezagun zen: Lady Day. Kantagaia bere egiteko modu erabat pertsonal eta hunkigarria zuen ezaugarririk aipatuena.\nBizitza.\nNew Yorken kantatu zuen lehendabiziko aldiz jendaurrean (1929) eta Benny Goodmanekin grabatu zuen bere lehen diskoa (1933). Teddy Wilson, Count Basie eta Artie Shawren orkestretan kantatu zuen (1935-1938), eta gero bere orkestrarekin. Bizitza nahasia egokitu zitzaion, eta drogetara ere jo zuen. Horrek haren kantari bizibidea hondatu eta gazterik hiltzera eraman zuen. Alde handi samarra dago hasierako grabazioetatik azken aldera egindakoetara: ahotsaren gaztetasun eta freskotasunean galdu zuena teknikan, adierazkortasunean eta barru-barruko hunkigarritasunean irabazi zuen denborarekin. 1956an autobiografia bat argitaratu zuen, bere kantu ezagunenetariko baten izenburupean: \"Lady sings the Blues\"."}
{"id": "274038", "revid": "59723", "url": "https://eu.wikipedia.org/wiki?curid=274038", "title": "Sebasti\u00e3o Salgado", "text": "Sebasti\u00e3o Salgado (Aimor\u00e9s, Minas Gerais, 1944ko otsailaren 8a) brasildar argazkilaria da, zuri-beltzeko argazkilaritzaren maisutzat hartua dena. 1998an, Arteetako Asturiasko Printzearen saria eman zioten.\nBizitza.\nUrte asko igaro ditu Parisen, eta han bizi da gaur egun ere. Gizon, emakume eta haurren sufrimendua erakusten saiatzen da. Haren lan egiteko moduari dagokionez, presak ez du eraginik izaten, urteak igaro litezke lan bat amaitutzat ematen duen arte. 1994an, berrehun eta berrogeita hamar argazkiz osatutako erakusketa bat aurkeztu zuen Rio de Janeiroko Arte Modernoko Museoan. Haren obrako gai nagusiak tuaregak, hainbat tribu, Indonesiako sufre-meategietako langileak, Kazakhstan hegoaldeko langileak eta antzekoak dira.\nSalgadoren argazki gogoangarri batzuk \"Lurra\" eta \"Langileak\" liburuetan daude. Nazioarteko sariak irabazi dituzten irudi nagusiak, berriz, hauek dira: \"N\u00f4mades atravessando o Lago Faguibim, ressecado\" (Mali, 1985), \"Refugiados da Seca\" (Txad, 1985), \"Refugiados en marcha para o Sud\u00e3o\" (1985), \"Mina de ouro de Serra Pelada\" (Brasil, 1986), \"Franceses na Indochina\" (1987), \"Familia de Mineiro de Carv\u00e3o\" (India, 1989), \"Guerra do Golfo\" (Kuwait, 1991)."}
{"id": "274039", "revid": "46380", "url": "https://eu.wikipedia.org/wiki?curid=274039", "title": "William Schuman", "text": "William Howard Schuman (New York, AEB, 1910eko abuztuaren 4a - \"Ib.\", 1992ko otsailaren 15a) estatubatuar musikagile eta pedagogoa izan zen.\nBiografia.\nLehenengo Musikako Pulitzer Sariaren irabazlea (1943). Musika-ikasketak egin zituen, Roy Harris estatubatuar musikagilearekin. Eskolak eman zituen Sarah Lawrence Collegen (1935-1945), Juillard Schooleko zuzendari izan zen (1945-1962), eta New Yorkeko Lincoln Centerko lehendakari (1962-1969) izendatu zuten.\nSchumanen musikak erritmo eta harmonia-egitura bikaina du, eta sarritan tonu bat baino gehiago erabiltzen badu ere, ez du melodia galtzen. Bere obretako asko fuga eta kalejira tankerako musika molde barrokoetan idatzita daude.\nLanik aipagarrienak: \"American Festival Overture\" (1939), orkestrarako; piano eta orkestra txikirako kontzertu bat (1942); \"A Free Song\" (1943), Musikarako Pulitzer Sariaren irabazlea; \"Undertow\" (1945) eta \"Night Journey \"(1947) balletak; \"Credendum\" (1955), Estatu Batuetako gobernuaren enkarguz idatzitako lana; \"New England Triptych\" (1956); 10 sinfonia, kontzertuak, harirako 4 kuarteto, abesbatzetarako obrak eta zinemarako musika."}
{"id": "274040", "revid": "28807", "url": "https://eu.wikipedia.org/wiki?curid=274040", "title": "William Howard Schuman", "text": ""}
{"id": "274041", "revid": "58701", "url": "https://eu.wikipedia.org/wiki?curid=274041", "title": "Germ\u00e1n Yanke", "text": "Germ\u00e1n Yanke Gre\u00f1o (Bilbo, Bizkaia, 1955eko ekainaren 21a - Sopela, 2017ko maiatzaren 14a) bizkaitar kazetaria eta idazlea izan zen.\nBiografia.\nAitaren partez, txekiar jatorrikoa zen. Zuzenbide ikasketak egin ondoren, Europar Batasunari buruzko ikasketak egin zituen Lovainan eta Amsterdamen, eta 1979an Salvador de Madariaga Ikastegia sortu zuen, Europar Batasunaren inguruko gaiak lantzeko. 1986an, irakasle talde batekin batera, \"Instituto Vasco de las Artes y las Letras\" sortu zuen, Euskal Herrian hausnarketa eta eztabaida intelektuala bultzatzeko asmoz.\nXX. mendeko espainiar poesian aditua zen, eta gai horri buruzko ikastaro eta mintegi ugari zuzendu zituen Espainian zein atzerrian. Poesiaren alorrean egindako lanean, liburu hauek aipa daitezke: \"\u00c1lbum de agujeros\", \"Furor de Bilbao\", \"Estaci\u00f3n del Norte\" eta \"Obra po\u00e9tica completa\". Kazetari gisa \"La Gaceta del Norte\", \"Deia\" eta \"El Correo Espa\u00f1ol-El Pueblo Vasco\" egunkarietan idatzi izan zuen, eta \"Arbola\" eta \"P\u00e9rgola\" literatura-aldizkariak ere zuzendu zituen. Hainbat urtez \"El Mundo del Pa\u00eds Vasco\" egunkariaren zuzendariorde izan ondoren, 2000. urtean \"\u00c9poca\" aldizkari madrildarraren zuzendari izendatu zuten."}
{"id": "274043", "revid": "6327", "url": "https://eu.wikipedia.org/wiki?curid=274043", "title": "Germ\u00e1n Yanke Gre\u00f1o", "text": ""}
{"id": "274044", "revid": "1545", "url": "https://eu.wikipedia.org/wiki?curid=274044", "title": "Marianne Fritz", "text": "Marianne Fritz (Weiz, Estiria, 1948 - Viena, 2007) austriar idazlea izan zen.\nUnibertsitatean ikasteko aukera alde batera utzi, eta bere kasa hasi zen Letrak ikasten eta liburuak idazten. Izenburu bakarrak biltzen du bere obra guztia: \"Die Festung\" (\"Gotorlekua\"). Lan horretan, orain arteko mugetatik kanpora eraman du narrazioa; ez da soilik Fritzen bizitzaren eta obraren historia, baizik eta baita Austriako I. eta II. Errepubliken historia, jatorria eta bilakaera deskribatzeko modu erabat berrizale eta ezohikoa. Idatzi zuen lehenengo kontakizuna \"Die Schwerkraft der Verh\u00e4ltnisse\" (1978, \"Gertaeren pisua\") izan zen, \"Medea\"ren bertsio moderno bat. Obra haren ondoren, \"Das Kind der Gewalt und die Sterne der Romani\" (1980, \"Aginpidearen umea eta erromanien izarrak\") saga argitaratu zuen, gainerako lanak bezala estilo konplexukoa eta gai askoren erreferentziak biltzen dituena. \"Dessen Sprache du nicht verstehst\" eleberrian (1985, \"Zeinaren hizkuntza ez baituzu ulertzen\"), Austriako herri batean 1914 aurretik jazotako gertaerak kontatzen ditu. Azken obrak \"Naturgem\u00e4\u00df I. Entweder Angstschwei\u00df Ohnend oder Pluralhaft\" (1996) eta \"Naturgem\u00e4\u00df II. Es ist ein Ros entsprungen / Wedernoch / hei\u00dft sie\" (1998) ditu."}
{"id": "274045", "revid": "20653", "url": "https://eu.wikipedia.org/wiki?curid=274045", "title": "Sistema parlamentario", "text": "Sistema parlamentarioa, Legebiltzarreko sistema edo parlamentarismoa estatuaren aginpideen banaketan eta haien arteko orekan oinarritzen den sistema politikoa da. Sistema politiko honetan legegintzako aginpidea parlamentuak du eta aginpide eragilea gobernuak. Elkarren arteko oreka gordetzeko parlamentuak gobernuaren dimisioa eragin dezake gaitzeste-botoaren bitartez. Gobernuak halaber parlamentua desegiteko ahalmena du hauteskunde berriak egiteko. Aginpide eragilea bitan banatzen da: estatuburua (erregea, enperadorea edo errepublikaren lehendakaria izan daiteke eta ez du erantzukizun politikorik) eta gobernuburua.\nHistoria.\nXVII. mendean Erregimen Zaharraren amaierak eta burgesiaren garapenak sistema parlamentarioari bide eman zioten Europan. Lehen urratsak Ingalaterran eman ziren 1688. urteko iraultzarekin. Sistema parlamentarioa erabat finkatu ez bazen ere, iraultzak garbi banatu zituen erregearen eta ganberen ahalmenak, aginpide eragilea eta legegintzako aginpidea, alegia. Frantzian 1789ko iraultzak eman zion bide sistema parlamentarioari, eta Biltzar Nazionala sortu zuen."}
{"id": "274046", "revid": "336", "url": "https://eu.wikipedia.org/wiki?curid=274046", "title": "Mary Lou Retton", "text": "Mary Lou Retton (Fairmount, 1968ko urtarrilaren 24a) estatubatuar gimnasta artistiko ohia da. Olinpiar jokoetan urrezko domina irabazi duen lehen gimnasta estatubatuarra izan zen, eta AEBetako gimnastikaren historiako gimnasta onenetako bat. Hamabi urterekin, Estatu Batuetako txapelketetan parte hartu zuen, eta, urtebete geroago, Estatu Batuetako selekzioan sartu zen. Los Angelesko Jokoak baino hogei hilabete lehenago, Houstonera joan zen (Texas), B\u00e9la K\u00e1rolyi entrenatzaile errumaniarraren gimnasioan lan egitera. 1983an, MacDonalds Amerikar Kopan, munduko gimnasta onenak garaitu zituen, sobietar eta errumaniar txapeldunak barne. Handik gutxira, Japoniako Chunichi Kopa irabazi zuen lehen estatubatuarra izan zen. Eskumuturraren hausturak 1983ko Munduko Txapelketan parte hartzea galarazi zion. Los Angelesko Olinpiar Jokoetan, baina, ordaina hartzeko aukera izan zuen, eta gimnastikan urrezko domina irabazten zuen lehenengo estatubatuarra izatea lortu zuen. Gainera, zilarrezko domina irabazi zuen zaldian eta taldeka, eta brontzezkoa, barra asimetrikoetan eta lurreko ariketetan. Bere jarduketa dela eta, Estatu Batuetako atletarik ezagunena bihurtu zen. \nBizitza pertsonala.\nRetton 1968an jaio zen Fairmont, West Virginian. Etxe kristau batean hazi zen eta bere familiarekin Second Baptist Church Houstonera joaten zen. \nRetton Houstonen bizi izan zen, Texasen, 2009ra arte, bere familia Mendebaldeko Virginiara itzuli zenean. Geroago, 2012an, berriz ere Houstonera joan zen. Texaseko Austin Unibertsitateko landako itsaski-bilatzaile ohiarekin ezkonduta dago, Shannon Kelley. Elkarrekin lau alaba dituzte: Shayla (1995ean jaioa), McKenna (1997an jaioa), Skyla (2000 jaioa) eta Emma (2002an jaioa). "}
{"id": "274047", "revid": "58701", "url": "https://eu.wikipedia.org/wiki?curid=274047", "title": "Giuseppe Tartini", "text": "Giuseppe Tartini (Pirina, Istria, Veneziako Errepublika, 1692ko apirilaren 8a - Padua, Italia, 1770eko otsailaren 26a) barroko garaiko italiar musikagilea eta biolinista izan zen.\nBiografia.\nTxikitatik ikasi zuen biolina jotzen. Paduako Unibertsitatean ikasten ari zela, baimenik gabe ezkondu zen. Haren ondorioz, 1713. urtean Paduatik ihes egin zuen eta Asisko monasterioan babestu zen, eta han biolina eta akustika bere kasa ikasi, biolinaren hariak eta arkua hobetu, \"Deabruaren Trinoa\" sonata ezaguna idatzi, eta biolin kontzertuak eman zituen. 1715. urtean barkamena jaso zuen eta Paduara itzuli zen.\n1721-1723. urteetan Paduako San Antonio elizako lehen biolinista izan zen, eta 1723-1725. urteetan Kinsky kondearen musika zuzendaria, Pragan. 1727. urtean biolinista eskola bat antolatu zuen Pragan, Europako biolinista ospetsuenak erakarri zituena: Nardini, Pasqualino, Carminato, eta Pagin, besteak beste.\n1740. urtean \"terzo suono\" edo hirugarren hots izeneko tonua aurkitu zuen. Biolinerako idatzi zuen batik bat (100 kontzertutik gora; 42 bat sonata); eta eliz musika (bost zatitako \"Miserere\" bat, eta lau zatitako \"Salve Regina\" bat)."}
{"id": "274049", "revid": "512", "url": "https://eu.wikipedia.org/wiki?curid=274049", "title": "Pierre Bonnard", "text": "Pierre Bonnard (Fontenay-aux-Roses, Frantzia, 1867ko urriaren 3a - Le Cannet, Frantzia, 1947ko urtarrilaren 23a) margolaria izan zen.\nBizitza.\nZuzenbide-ikasketak egin zituen eta Vuillard, Valloton eta beste zenbaitekin batera \"Nabis\" taldekoa izan zen. Hasieran inpresionismoaren eragin nabarmena izan zuen: \"Moulin Rouge\", \"Jardin de Paris\" (1896), \"Le fiacre\" (1898).\nGerora, ikuskariak eta erretratuak egiten jarraitu bazuen ere, familia bizitza, lorategi eta bainu eszenak pintatzen hasi zen.\nBere izadi hiletan eta emakume biluzietan bereziki, argi-ilun efektu ederrak lortzen ditu, gai horiek \u00f1abardura sotilez hornituz: \"Nu \u00e0 contre-jour\" (1919), \"Ambroise Vollard \"(1920), \"Sourire\" (1920), \"La toilette\" (1922), \"Le jardin\". Lan grafiko ugariren egilea: litografiak, liburuak eta kartelak.\nBonnarden garaian pinturan izan ziren iraultzek ez zuten izan ia eraginik beregan, betiere balio plastiko hutsei atxikia iraun zuenez. Guztiz alderantzizko bidea hartua zuten pintoreek, haatik, haren moldea miretsi baitzuten eta eragin handia izan baitzuen abstrakzio lirikoaren jarraitzaileen artean."}
{"id": "274050", "revid": "56334", "url": "https://eu.wikipedia.org/wiki?curid=274050", "title": "Eyvind Johnson", "text": "Eyvind Johnson (Svartbj\u00f6rnsbyn, Norrland, Suedia, 1900eko uztailaren 29a - Stockholm, 1976ko abuztuaren 25a) suediar eleberrigilea izan zen.\nBiografia.\nFamilia apal batean sortu zen. Lanbide askotan jardun zuen, eta bidaia asko egin zituen literaturan hasi aurretik. Gai berriez gainera, kontaketa-teknika berriak ere sartu zituen Suediako literaturan, errealismo klasikotik aldenduta.\nGide, Joyce eta Proust idazleen eragin nabarmena dute haren lanek. Kapitalismo modernoaren jokaera salatu zuen \"Bobinack\" eleberrian (1932), lan-baldintzak izan zituen kontagai \"Regn i gryningen\" (1933, \"Euria eta egunsentia\") obran, berak bizitako langile-esperientzia agerian utzi zuen \"Romanen om Olof\" autobiografian (1934-1937, \"Olofen eleberria\") eta nazismoaren aurkako joera garbia agertu zuen \"Krilon\" obran (1941-1942).\nBigarren Mundu Gerran eta ondoko urteetan, totalitarismoaren aurkako idatzi asko zabaldu zituen: \"Str\u00e4ndernas svall\" (1946, \"Ulises zoriontsu\") eta \"Hans n\u00e4des tid\" (1960, \"Jaun txit agurgarriaren egunak\").\n1974an, Literaturako Nobel saria jaso zuen, Harry Martinsonekin batera."}
{"id": "274051", "revid": "512", "url": "https://eu.wikipedia.org/wiki?curid=274051", "title": "I\u00f1aki Larrinbe", "text": "I\u00f1aki Larrinbe Ib\u00e1\u00f1ez (Gasteiz, 1967ko urtarrilaren 28a) arabar artista da.\nArte Ederretan lizentziaduna Euskal Herriko Unibertsitatean. Pintura, eskultura eta argazkigintza landu ditu, eta hainbat fanzine eta komikitan zein bideogintzan ere aritua da. 1988an lehen saria eskuratu zuen Euskadiko Arte Plastikoen lehiaketan, Eskultura sailean. Orduz geroztik, landu dituen diziplina artistiko gehienetan eskuratu du sari eta aipamenik. 1999an, esaterako, Bartzelonako Udalak eskaintzen duen Can Bast\u00e9 argazkigintza-beka eskuratu zuen bere lana garatzeko.\nErakusketei dagokienez, 1995ean egin zuen aurreneko bakarkakoa Le\u00f3nen, eta taldekako askotan ere egon da bere lana ikusgai, arte plastikoen zein bideogintzaren inguruko erakusketetan. Azken urteotan \"Los Diminutos\" serieko argazki-lanak erakutsi ditu. Eguneroko tresna arrunten gainean agertzen diren pertsonek osatzen dituzte bilduma horretako argazkiak, izakiaren eta gaurko munduaren arteko harremana islatzen dutenak. Bilduma horretako argazki bati esker hautatu zuten 2000. urtean Gure Artea erakusketarako."}
{"id": "274052", "revid": "28807", "url": "https://eu.wikipedia.org/wiki?curid=274052", "title": "I\u00f1aki Larrimbe", "text": ""}
{"id": "274053", "revid": "96586", "url": "https://eu.wikipedia.org/wiki?curid=274053", "title": "W S. Merwin", "text": "William Stanley Merwin (New York, - Haiku, Hawaii, 2019ko martxoaren 15a) estatubatuar poeta eta itzultzailea izan zen. 1971ko Poesiako Pulitzer saria irabazi zuen \"The Carriers of Ladders\" (1970, \"Eskailera-eramaileak\") poema-bildumarengatik. Merwinen poemak bizitasun handikoak dira, eta inpertsonalak, aldi berean. Bakardadeaz, indarkeriaz, heriotzaz eta balio moralez idazten du, besteak beste. Izadiari eta animaliei buruz ere idatzi zuen hasierako poema-bildumetan: \"The Dancing Bears\" (1954, \"Hartz dantzariak\") eta \"Green with Beasts\" (1956). Poema ezagunenak \"The Lice\" (1967, \"Zorriak\") liburuan daude bilduta. Beste zenbait lan aipagarri \"Opening the Hand\" (1983, \"Eskua zabalduz\"), \"Travels\" (1993, \"Bidaiak\") eta \"The Vixen\" (1996) dira. Itzultzaile gisa, gaztelaniazko eta frantseseko literatura-lanak itzuli ditu, batez ere, \"The Poem of the Cid\" (1959) eta \"The Song of Roland\" (1963), besteak beste. Hitz lauz idatzi dituen lanen artean, \"The Miner's Pale Children\" (1970, \"Meatzariaren haur zurbilak\"), \"Houses and Travellers\" (1977, \"Etxeak eta bidaiariak\") eta \"Regions of Memory\" (1986, \"Memoriaren eskualdeak\") dira nagusiak. 2008an, \"The Shadow of Sirius\" argitaratu zuen, eta 2009ko Poesiako Pulitzer saria irabazi zuen bigarrenez."}
{"id": "274054", "revid": "56334", "url": "https://eu.wikipedia.org/wiki?curid=274054", "title": "Giacomo Albanese", "text": "Giacomo Albanese (Geraci Siculo, 1890eko uztailaren 11 - Sao Paulo, Brasil, 1947ko ekainaren 8a) italiar matematikaria izan zen.\nBizitza.\nPalermoko fisika institutuan ikasi zuen eta 1903an graduatu zen. Doktoregoa Scola Normale Superioren bukatu zuen 1913an, eta tesiari 'Ulisse Dini' saria eman zioten. Hurrengo urteetan Pisan ibili zen irakasle; 1920. urtean Paduara joan zen Severiren laguntzaile izateko. Urte horretan bertan analisi eta aljebra-irakasle postu bat onartu zuen Livornoko Ontzigintza Akademian. Cataniako Unibertsitatean ere aritu zen Palermora itzuli baino lehen. 1929tik aurrera katedra bat bete zuen Pisan, 1936an Sao Paulora joan zen arte; hantxe geratu zen hil arte. Albanesek gainazal aljebraikoetako kurbak eta barietate aljebraiko baten generoa landu zituen, besteak beste. Singulartasunen problemaren ebazpena, geometria aljebraikoan oso garrantzitsua, ikertu zuen eta, alor horretan, ekarpen ugari egin zuen. Riemann-Roch problema ere aztertu zuen. Albanese barietateak, geometria aljebraikoan oso tresna baliagarria direnak, sortzeagatik da ezaguna."}
{"id": "274055", "revid": "336", "url": "https://eu.wikipedia.org/wiki?curid=274055", "title": "Banat", "text": "Banat Erdialdeko Europako lurraldea da, 1919tik aurrera Hungaria, Serbia eta Errumania artean banaturik dagoena.\nGeografia.\nKkialdean Transilvania eta Valakiarekin du muga, mendebaldean Tisa ibaiarekin, iparraldean Mure\u0219 ibaiarekin, eta hegoaldean Danubio ibaiarekin. Hungariaren partea txikia da (Szeged hiriaren inguruan). Serbiako Banat (Vrsac hiriaren inguruan), nekazari-lurralde aberatsa da. Errumaniako Banat aldeak 21.800 km2 inguru ditu. Hiriburua Timi\u015foara (hungarieraz \"Temesvar\") da. Hiri nagusiak Arad, Resita, Lugoj eta Caransebe\u015f dira.\nHistoria.\nTurkiarrek hartu zuten Banat 1526. urtean. Bi mende geroago Habsburgoko etxeak eskuratu zuen, otomandarren galera bermatu zuen Passarowitzeko itunaren ondorioz (1718). 1779. urtean Hungariako eskualde bihurtu zen. 1920an, Hungariaren, Jugoslaviaren eta Errumaniaren artean banatzeko erabakia hartu zuen Trianongo itunak.\nEkonomia.\nTimis ibaiaren inguruko ordokia emankorra da (laboreak, patatak eta fruituak). Banateko mendietan harrikatza, burdina, manganesoa, kromoa, kobrea eta marmola dago."}
{"id": "274056", "revid": "336", "url": "https://eu.wikipedia.org/wiki?curid=274056", "title": "Vittorio Gregotti", "text": "Vittorio Gregotti (Novara, Italia, 1927ko abuztuaren 10a - Milan, Italia, 2020ko martxoaren 15a) italiar arkitektoa izan zen.\nBiografia.\nArkitektura-ikasketak egin zituen Milango Politeknikoan (1952). \"Casabella-continuit\u00e0\" arkitektura-aldizkarian erredaktore gisa hasi zen lanean, eta Architetti Associati izeneko arkitektura-estudioa sortu zuen Milanen, Lodovico Meneghettirekin eta Giotto Stoppinorekin. Talde horren lan aipagarrietako bat Cameriko etxebizitza-eraikuntza (1956-1957) izan zen, eraikuntzak dituen villa klasikoen ezaugarriengatik.\n1969an, etxebizitza-sail bat egin zuen Palermoko Unibertsitaterako, eta Zen auzoko lehiaketetan garaile atera zen hiri hartan bertan. 1982ko Berlingo Eraikuntzaren Nazioarteko Erakusketarako, etxebizitza-sail bat egin zuten Gregottik eta laguntzaileek. Lan horretan, inoiz baino nabariagoa izan zen fabriketako estetikaren erabilera.\nEstudioko zuzendari izateaz gainera, \"Rassegna\" aldizkariaren zuzendari izan zen 1980tik aurrera, eta \"Casabella-continuit\u00e0\" aldizkariarena, 1982tik aurrera.\nIdazlanak.\nIdatzi dituen lanen artean, aipagarria da, besteak beste, \"Il territorio dell'architectura\"."}
{"id": "274058", "revid": "96586", "url": "https://eu.wikipedia.org/wiki?curid=274058", "title": "Uwe Johnson", "text": "Uwe Johnson (Cammin, Alemania, 1934ko uztailaren 20a - Sheernes, Ingalaterra, 1984ko otsailaren 22a) alemaniera idazlea izan zen.\nBizitza.\nGermaniar Literatura ikasi zuen Leipzigen, eta Mendebaldeko Berlina jo zuen 1959. urtean, \"Ingrid Babendererde\" bere lehen eleberriari aldaketa batzuk egin nahi ez izateagatik argitara ezinean zebilelako.\nBitan banaturiko Alemaniaren egoerak kezkatuta bizi izan zen eta grina hori nagusitu zen haren lanetan. Teknika desberdinak erabili zituen bere eleberrietan. \"Mutmassungen \u00fcber Jacob \"(1959, \"Jakoben inguruko gogoetak\") izan zen haren lehen lana Mendebaldeko Berlinen. Bigarren eleberriarekin \"Formentor\" saria eskuratu zuen: \"Das dritte Buch \u00fcber Achim\" (1961, \"Achimi buruzko hirugarren liburua\"). \"Gruppe 47\" taldeko kidea zen. Beste lan aipagarri batzuk: \"Karsch, und Andere \"kontakizun laburra (1964), \"Zwei Ansichten,\" ikusle neutral baten ikuspuntutik bi Alemanien ikuspegia eskaintzen duen obra (1965, \"Bi ikuspuntu\") eta \"Jahrestage. Aus dem Leben von Gesine Cresspahl \"tetralogia (1970-1983, \"Urtemugak. Gesine Cresspahlen bizitza\")."}
{"id": "274059", "revid": "58701", "url": "https://eu.wikipedia.org/wiki?curid=274059", "title": "Felice Orsini", "text": "Felice Orsini (Meldola, Emilia-Romagna, Aita Santuen Lurraldea, gaur egun Italia, 1819ko abenduaren 10a - Paris, Frantzia, 1858ko martxoaren 13a) italiar iraultzailea izan zen.\nBiografia.\nZuzenbide-ikasketak egin zituen Bolonian. \"Italia Gaztea\" mugimenduko kide izan zen eta 1843ko liberalen matxinadan parte hartu zuen; 1844an atxilotu eta giltzapetu zuten eta 1846ean libre utzi zuten Pio XI.aren amnistiari esker. Toskanan bizi zela, berriro atxilotu zuten ezkutuko irarkola bat zuelakoan.\n1849an Erromako errepublikako diputatu aukeratu zuten, eta frantsesen aurka borrokatu zen Garibaldirekin batera. Azpilanetan ibili zen Giuseppe Mazziniren aginduz eta matxinatzeko saioak egin zituen, alferrikakoak ordea. 1855ean atxilotu eta hiltzera kondenatu zuten. Londresa ihes egin zuen, eta han, beste kide batzuekin batera Italiaren etsaitzat zuen Napoleon III.aren aurkako atentatu bat prestatu zuen. Frantziara joan zen, eta 1858ko urtarrilaren 14an berak eta bere kideek hiru bonba jaurtiki zizkioten Napoleon III.ari eta haren segizioari. Atentatu hark zortzi hildako eta zauritu asko egin zituen, baina Napoleon III.a bizirik atera zen eta Orsini gillotinan hil egin zuten."}
{"id": "274060", "revid": "119347", "url": "https://eu.wikipedia.org/wiki?curid=274060", "title": "Alexander Pope", "text": "Alexander Pope (Londres, 1688ko maiatzaren 21a - Twickenham, 1744ko maiatzaren 30a) ingeles poeta eta saiakeragilea izan zen.\nBiografia.\nMerkatari dirudun batzuen etxean jaio zen. Binfielden hazi zen, Windsorreko basotik hurbil, eta haurtzaro koitadua izan zuen: txikia eta korkoxa zen, eta Potten gaitza edo hezurretako tuberkulosia zuen.\nFamiliatik katolikoa zenez, lehenik apaiz bat izan zuen irakasle, etxean, eta gero, bizpahiru eskola katolikotara joan zen, baina, batez ere, hezkuntza autodidakta izan zuen. Saiatua eta oso langilea, gaztetxotatik hasi zen latinez, grekoz, frantsesez eta italieraz irakurtzen, eta oso lagungarri izan zitzaion hori klasikoak ezagutzeko eta kultura zabal batez jabetzeko. Gainera, beti olerkiak idazten aritzen zen, irakurtzen zituen poeta handiak imitatu nahian. Hala, hamasei urterekin, \"Pastorals\" (\"Pastoralak\") idatzi zuen eta lan hari esker ezagutu zuten Londresko literatura zirkuluetan. \"Essay on Criticism\" (1711, \"Kritikari buruzko saiakera\") izan zen Popek hurrena argitaratu zuen lana, eta saiakera horren merezitako harrera onari esker sartu zen Addisonen eta Will's kafe ospetsura biltzen ziren idazleen zirkuluan.\nPoperen handik aurrerako bizitza arrakasta jarraipen bat izan zen, aldian behin lankide, arerioen aurkako mokokaldi bortitzak tartekatzen baziren ere. \"The Rape of the Lock\" (1712-1714, \"Ile-kiribilaren lapurreta\") argitaratu ondoren -aretoetako bizitzari buruzko olerki heroiko-komiko bat-, haren bizitzako obra handia izango zenari lotu zitzaion : Homero itzultzeari, alegia. 1715etik 1721era bitartean argitaratu zen \"Iliad\" (\"Iliada\"), eta 1725-26an \"Odyssey\" (\"Odisea\").\nEsan bezala, katolikoa eta kontserbadorea zen, eta oso urrundu zen Addison liberalarengandik, honen lagun pastoralgile batzuk jipoitu ondoren, eta Swift kontserbadorearen zirkuluan sartu zen. 1613-14 inguruan \"Scribblerus Club\" izenekoa sortu zuen Jonathan Swift, John Gay, John Arbuthnot, Thomas Parnell, eta hesteren batekin, eta kolektibo hark satirazko panfleto ugari argitaratu zituen klanaren politika eta literatur arerioen aurka. Talde hura izan zen Poperen euskarri nagusia Homero itzultzen zuen bitartean, ez baitzitzaion aurkaririk falta: argitaratzaile arerioak (Thomas Tickell izeneko baten \"Iliada\" argitaratu zuten Poperena baino bi egun geroago, nahiz eta ondotxoz kaskarragoa izan), lankide jeloskorrak (Dennis), edota kritikari zintzoegiak (Theobald, Shakespeareren argitaratzailea). Hain zuzen ere, azken hori izan zen Poperen lehen satira handiaren protagonista: \"The Dunciad\" (1728, \"Astakirtenada\"). Epopeia heroiko-komiko bat da, Theobalden aurka zuzendua. 1743an, \"The New Dunciad\" argitaratu zuen, azken hau Colley Cibberren aurka (liberala eta poeta laudatua). 1730 aldera, Popek bertsotan jarri zituen Bolingbrokeren eta Shaftesburyren irakatsiak \"Essay on Man\" (1733; \"Gizonari buruzko saiakera\") eta \"Moral Essay\" (1734; \"Moralari buruzko saiakera\") izeneko liburuetan. Geroago, \"Epistles\" eta \"Satires\" idatzi zituen, Horazioren modura. Twickenhamen hil zen 1744ko maiatzaren 30ean.\nIngalaterrako poeta neoklasiko handientzat hartzen den honek, areto, hiri eta gizarte bizitzaren poeta izan arren, gizartetik bazterturik eta Londrestik kanpora bizi behar izan zuen. Katolikoa zen, izan ere, eta hori zela-eta, hiriburuko bizitzatik at geratu zen, eta ezin izan zuen, esate baterako, unibertsitatean ikasi.\nPope oso eztabaidatua izan da. Batzuen ustez, elbarri hipokrita gaizto bat zen, ezten zorrotzeko \"liztor\" bat. Beste batzuek, aldiz, haren adiskidetasun iraunkorrak, eta oinazearen eta bizitzako oztopoen aurrean erakutsi zuen estoizismoa azpimarratzen dituzte. Haren lagun Swiftek bezala, maiteago zituen gizakiak gizadia baino, eta idatzi zituen eskutitzetan ikusten da gehiago haserretzen zuela pertsona batzuen harrokeria ergelak, gizakiaren izaerak baino.\nArretaz irakurtzen duenak sentimental bat aurkituko du harengan, Shaftesbury deistaren jarraitzaile bat. Agian katolikoa zelako, halako eszeptizismo trufari samar bat nabaritzen zaio, aldi berean tolerantea bazen ere. Erromantizismoaren ezaugarri behinenetakoa gizartearen eta finkatutako literatur formulen aurka altxatzea izan zen bezala, Pope, aldiz, neoklasizismo ingelesaren ordezkari perfektua da. Horazioren jarraitzailea zen olerkigintzan, erabat ados zegoen bere garaiko gizarte arauekin eta ideia estetikoekin, eta adostasun hori haren obra anitz eta aberats guztian islatzen da.\nPoperen olerkigintza, oso intelektuala, benetako gozamen bat da arimarentzat.\nPoesia orekatua eta narea da harena, eta irudimen kartsu haina diziplinatua du azpian. Artista osoa eta arduratsua, fina baina kementsua, gizalegearen eta prestutasun intelektualaren eredu da Pope. Inor ez da hura bezain kontziente izan poetaren duintasun jasoaz eta poetak gizartean eta hirian jokatzen zuen paperaz; inork ez du izan hark baino nahi handiagorik ideia argi eta gardenak arau zorrotzetara errenditzen zen forma poetikoarekin perfekzioz ezkontzeko, haina bazekien, halaber, aldaerak eta apaindurak askatasunez eta ausardiaz erabiltzen ere.\nPoeta eta moralista.\nBatzuen ustez lastima handia da Popek bere talentua Homero itzultzen alferrik galdu izana. Kontuan izan behar da oso ongi ordaindutako itzulpengintza zela eta bizimodua eta independentzia irabazteko hartu zuela Popek lan hura. Segur aski, historia osoan ondoen ordaindu diren itzulpenak izan dira (10.000 libera esterlina inguru), eta haiei esker erosi zuen Popek aurrean aintzira bat zuen Twickenhamgo etxe zoragarria eta inguruko lur sailak. Baina dena ez zen diru sarrera soila izan. Homero itzultzeko poeta askoren lanaz baliatu bazen ere, arreta berezia jarri zuen Popek bere lanean: dena behin eta berriro aztertzen zuen eta lan osoari bere marka propioa ezarri zion.\nHomeroren itzulpenak egundoko garrantzia izan du ingelesezko literaturan: estilo-eredu bat bilakatu zen, eta lan hartan bilatu behar da, batez ere, \"esaera poetikoaren\" jatorria. Imitazioa modan zegoen garai hartan, XVIII. mendearen bigarren erdiko olerkariak Poperen estiloan inspiratu ziren, eta haren izen konposatuak, abstrakzioak eta erretorika irudiak zeuden-zeudenean kopiatu zituzten.\nZuzenean adierazi ez bazituen ere, haren \"Essay on Criticism\" saiakeran garbi antzematen dira autorearen posizio estetikoak.\nAzterketa morala hartzen du jarduera poetikoaren xede bakartzat, arrazoiaren kontrolpean, betiere. Arrazoiak diziplinatu behar du izadia. Ideiaren adierazpenak perfektua izan behar du, zuzenketa zuzenketaren gainean egin behar bada ere.\nGaitasun intelektualei giza gaitasunak gehitu behar zaizkie: olerkari idealak ontasuna eta jakintza uztartu behar ditu. Modu horretan bakarrik izango da perfektua adierazpen poetikoa. Pope fidagaitz agertzen da askotan irudimenarekiko, baina ez du baztertzen, kontrolpean hartu baizik.\nSatiretan jaregiten dio Popek, gehienbat, irudimenari. Hark idatzitako zenbait Epistola eta Satiratan ikusten da, antzinako ereduak jarraituz idatzita badaude ere, gaiak eta formak eraldatu egin direla olerkariaren alkimiari esker, guztiz moderno eta original bilakatzeraino.\"The Dunciad\"en, Popek haserre erasotzen du berak ergelkeria deitzen dion erdipurdikokeriaren aurka. Satira luze hori \"Scribblerus Club\"eko kideek idatzitako idazlan multzo batera Popek egindako ekarpena da. Horregatik, Gayren \"Eskalearen opera\"rekin eta Swiften \"Gulliver\"rekin irakurri behar da.\nPoperen erasoak, esan bezala, erdipurdiko idazleen aurka zuzenduta daude, baina haiekin batera, gizakiaz, gizarteaz eta arteaz Popek zuen ideia jasoari kalte egiten zion guztiari egin zion eraso : alderdikeriari, literatura kaskarrari, eta, batez ere, gustu txarraren, zentzugabekeriaren eta moraltasun ezaren ama den ergelkeriari. Nolanahi ere, uste izatekoa da genero sasi-epikoak eta \"Scribblerus Club\"ean bizi zen giroak eragin handixkoa izan bide zutela Poperengan, eta ikusten da, hainbat alditan, urrunegi eraman zuela bere egoskorkeria. Hurbilagotik begiratzen bazaio berehala ohartzen da bat Pope ez zela egiaz hain misantropoa.\nAldiz, zuzenagoa da XVIII. mendeko ingeles moralista handien sailean sartzea, Fielding eta Jonsonekin batera, esate baterako, azken hauek ere gehiago salatu baitzituzten hipokresia eta hantustekeria, giza izaeraren berezko gaiztotasuna baino.\n\"Essay on Man\" guztiz argia eta bakuna da. Islatzen den pentsamendua ez da originala, ordea, eta, batzuetan, oso koherentea ere ez. Asko zor die garai hartako filosofiei: deismoari, sentimentalismoari eta latitudinarismoari.\nPopek Hobbesengandik ateratako hainbat ideia arrazionalista ere sartu zituen. Gai eta teoria mosaiko horretan, Popek oso maiteak zituen zenbait ideia, eta garai hartan hain ohikoa zen baikortasuna ere antzematen dira. Poetaren ikuspegitik, Jurgi II.aren garaiko Ingalaterra bezain gizarte egoera perfektua zuen toki batean gizonak gizadi osoaren zerbitzuan jarri behar zuen osoki, eta gizakiaren joera egoistak ere onbide publikoaren mesedetan ziren.\nHizkeraren perfekzio klasikoa.\nImitatzailea eta itzultzailea alde batera utzirik, satira idazle partzialegitzat eta moralista hutsalegitzat jota ere, irakurleak ezingo du aintzat hartu gabe utzi olerkigile handia, eta, segur aski, \"The Rape of the Lock\" poema da esandakoaren froga behinena.\nArgumentua, benetako pasadizoa, hutsala da: lord batek ile-kiribil bat osten dio neska eder bihotz-gogor bati, honen haserrea pitzaraziz, haina ile-kiribila zeruko izar bihurtzen da. Gizartearen deskripzioa, interesgarria, pasartearen atze-oihal baino ez da. Olerkiaren balio nagusia Poperen artean datza. Poema heroiko-komiko honetan ingelesen bihotzetan oso maitea zen elementu magiko bat sartu zuen: silfo edo iratxoak, baina Poperen poemako izaki mitologiko horiek gehiago zor diote Shakespeareren Arieli antzinate klasikoko mitologiari baino.\nMaisu handia zen Pope poetikako erremintak erabiltzen. Hala, perfekzioraino eraman zuen bi dekasilabo errimatuen teknika.\nErritmoz eta errimaz erregularra bada ere, distiko mota hau, Poperen eskuetan, guztiz zalua eta arina bilakatu zen. Popek etenak sartzen ditu, erritmo anapestikoak edo trokaikoak, bere gogoko intentzioak azpimarratzeko, bere asmakizunak balioztatzeko eta bere arimaren ezaugarriak nabarmentzeko.\nPoperen bertsoak, hala, zehaztasunaren eta kontzentrazioaren mugaraino iristen dira."}
{"id": "274061", "revid": "96586", "url": "https://eu.wikipedia.org/wiki?curid=274061", "title": "Aisha Abdelrahman", "text": "Aisha Abdelrahman, izengoitiz Bint al-Shati, (Dumyat, Egipto, 1913ko azaroaren 18a - Kairo, Egipto, 1998ko abenduaren 1a) arabiera idazlea eta literatura irakaslea izan zen.\nBizitza.\nDumyateko Erlijio Institutuko irakaslea zuen aita eta ama berriz analfabetoa zen, baina hari esker sartu zuten Aisha eskolan, eta aitaren iritziaren kontra bazen ere, Mansura hirira bidali zuten ikasketak sakontzera. Ondoren, Kairoko Unibertsitatean ikasi zuen, eta 1939. urtean lortu zuen arabierako graduazioa, eta master-titulua eskuratu zuen 1941ean. Hurrengo urtean Egiptoko Hezkuntza ministerioan sartu zen, baina 1950. urtean doktoregoa eskuratu ondoren arabiar literaturako irakasle gisa hasi zen lanean Ain Shans Unibertsitateko Emakumezkoen Unibertsitate Eskolan.\nIrakaslea ez ezik, idazlea ere bazen, ordea. Antzinateko emakume musulmanen biografiak idatzi zituen, adibidez Mahoma profetaren amaren, alargunen eta alaben biografiak, baina ospe handiagoa eman zioten literatura-kritikako lanek, besteak beste \"Egiptoko landa\" (1936), \"Nekazarien arazoa\" (1938), \"Arabiar emakume olerkari garaikideak \"(1963)."}
{"id": "274062", "revid": "28807", "url": "https://eu.wikipedia.org/wiki?curid=274062", "title": "Aisha Abd al-Rahman", "text": ""}
{"id": "274063", "revid": "28807", "url": "https://eu.wikipedia.org/wiki?curid=274063", "title": "Bint al-Shati", "text": ""}
{"id": "274064", "revid": "512", "url": "https://eu.wikipedia.org/wiki?curid=274064", "title": "Jean Anouilh", "text": "Jean Anouilh (Bordele, 1910ko ekainaren 23a - Lausana, 1987ko urriaren 3a) frantziar antzerkigile bat izan zen.\nJoria bezain anitza den idazle honen obran familia, idealak (maitasuna, adiskidetasuna) kritikatzen dira, zenbaitetan etsipena, bestetan ironia errukigabea erakutsiz. Haren antzerkian badira bizitzaren itsusitasuna salatzen duten lanak, \u00abbeltzak\u00bb deituak: \"Le voyageur sans bagages\" (1937), \"La sauvage\" (1938), \"Antigone\" (1944); \u00abarrosa\u00bb kolorekoak, fantasiaz eta umorez beteak: \"Le bal des voleurs\" (1938), \"Le rendez-vous de Senlis\" (1941); obra \u00abargitsuak\u00bb: \"L\u00b4invitation au ch\u00e2teau\" (1947), \"La R\u00e9p\u00e9tition ou l\u00b4Amour puni\" (1950), \"Colombe\" (1951); obra \u00abmingotsak\u00bb: \"La valse des tor\u00e9adors\" (1952), \"L\u00b4hurluberlu \"(1959), \"La grotte\" (1961); obra \u00abjantziak\u00bb: \"L\u00b4Alouette\" (1953), \"Becket ou l\u00b4Honneur de Dieu\" (1959), \"La foire d\u00b4empoigne\" (1962). Azkenean, \"Cher Antoine\" (1969) eta \"Poisons rouges\" (1970) bezalako lanetan antzerki autobiografikoagora jo zuen, ezinezko garbitasunaren nostalgia berretsirik, gezur sozialaren aurkako salaketa are gogorragoak eginez."}
{"id": "274066", "revid": "96586", "url": "https://eu.wikipedia.org/wiki?curid=274066", "title": "Abbas Kiarostami", "text": "Abbas Kiarostami (; Teheran, 1940ko ekainaren 22a - Paris, 2016ko uztailaren 4a) irandar zinema-zuzendari eta gidoigilea izan zen. Arte Ederretako ikasketak egin zituen. Pintore eta diseinatzaile grafiko gisa jardun zuen lanean. 60ko hamarkadan, sormen handia erakutsi zuen publizitate-zinemagintzan, eta iragarki asko egin zuen. 1969an, Haur eta Nerabeen Adimen Garapenerako Institutuan sartu zen. Institutu horren babespean, hainbat film labur egin zituen, gehienak didaktikoak, adibidez, \"Nan va kuche\". Iraultza Islamiarra baino lehen, bi film luze egin zituen. Iraultzaren ondoren, Iranen geratzea eta institutu horretan jarraitzea erabaki zuen. Haurren mundua islatzen dute Kiarostamiren film askok. 1987an, \"J\u00e2ne-ye dust ko\u0177\u00e2st?\" filma grabatu zuen. Locarnoko 1989ko Jaialdian, oso harrera ona izan zuen, eta ospea eman zion nazioartean. Beste film aipagarri batzuk hauek dira: \"Avvaliha\" (1985), \"Mashq-e shab\" (1989), \"Nama-ye nazdik\" (1990), \"Zendegi va digar hich\" (1991), \"Olibondoetan zehar\" (1993), \"Gerezien zaporea\" (1997). Azken film horri Urrezko Palma eman zioten 1997ko Canneseko Zinemaldian. 2010ean, \"Copie Conforme\" (\"Copia Certificada\") filmak Urrezko Galburua irabazi zuen Valladolideko Semincin, eta filmeko protagonista Juliette Binochek, Emakumezko Aktore Onenaren Saria, Cannesko Zinemaldian."}
{"id": "274067", "revid": "512", "url": "https://eu.wikipedia.org/wiki?curid=274067", "title": "Yves Lacoste", "text": "Yves Lacoste (Fez, Maroko, 1929ko irailaren 7a) frantses geografoa da. 1952an egin zen katedradun, eta Pierre Georges eta Jean Dresch geografo marxisten babespean hasi zuen unibertsitateko ibilbidea. 1965ean, \"Azpigarapenaren geografia\" liburua argitaratu zuen. Ekonomia- eta gizarte-arloetan egindako ikerketa eta gogoetak politika-alorrera hedatu ziren 70eko hamarkadan, Yves Lacoste Vincenneseko Unibertsitateko Geografia Sailaz arduratu zenean. 1976an, \"Geografiak, beste ezertarako baino lehen, gerra egiteko balio du\" liburua idatzi zuen. Urte horretan bertan, \"H\u00e9rodote\" geografia-aldizkaria sortu zuen, eta Hirugarren Munduari buruzko tesien eta Frantziako nahiz mundu osoko gatazka politiko korapilatsuen adierazpengune bilakatu zen. Lacosteren arabera, geografia politikoak interesen arteko liskar gisa ikertu eta azaldu ohi ditu munduko gatazkak, baita herrialde bateko desberdintasun etniko eta konfesionalak ere. \"Frantziako herrialdeen geopolitikak\" (1986) eta \"Geopolitika-hiztegia\" (1993) obrak zuzentzeaz gainera, lan horien idazte-lanetan ere parte hartu du Lacostek. 2010ean, \"La question post-coloniale : une analyse g\u00e9opolitique\" eta \"Yves Lacoste. La g\u00e9opolitique et le g\u00e9ographe. Entretiens avec Pascal Lorot\" lanak argitaratu zituen."}
{"id": "274068", "revid": "56334", "url": "https://eu.wikipedia.org/wiki?curid=274068", "title": "Dariush Mehrjui", "text": "Dariush Mehrjui (; Teheran, Iran, 1939ko abenduaren 8a - Karaj, Iran, 2023ko urriaren 14a) irandar zinema-zuzendaria izan zen.\nBiografia.\nFilosofia-ikasketak egin zituen Kaliforniako Unibertsitatean. Lehenengo lanak telebistan egin zituen. \"Almas-e 33\" (1967) film luzearekin egin zuen debuta zinemagintzan. Nolanahi ere, ohiko film komertzial batek, \"Gaav\" (1971) izenekoak, ezagutarazi zuen nazioartean, Venezian eta Chicagon irabazitako sariei esker. Film hori zela eta, arazoak izan zituen zentsurarekin. Hurrengoa, \"Dayere-ye Mina\" (1975), debekatuta egon zen bi urtez, eta \"Madrase-i ke miraftim\" ez zen 1989ra arte eman. \"Ejareneshinha\" (1998), berriz, Irango zinemako historiako ikusiena izan zen.\nHurrengo filmetan, beste norabide bat hartu zuen, Fellini eta Luis Bu\u00f1uel maisu mendebaldarren eraginpean, eta Irango emakumezkoen egoerari buruzko trilogia egin zuen, arrakasta handikoa, bai kritikaren aldetik bai ikusleen aldetik ere: \"Sara\" (1993), \"Pari\" (1997) eta \"Laila\" (1998). Beste lan batzuk: \"Aqa-ye Halu\" (1971), \"Postchi\" (1973), \"Dayere-ye Mina\" (1975), \"Qale-ye Alamut\" (1979), \"Shira\" (1988), \"Hamun\" (1990), \"Banu\" (1992) eta \"Derakhte golabi\" (1998). Egin duen azken filma \"Aseman-e mahboob\" izenekoa da (2011).\n2023ko urriaren 14an hil zuten, labankadaz, emaztearekin batera."}
{"id": "274069", "revid": "336", "url": "https://eu.wikipedia.org/wiki?curid=274069", "title": "Stirling Moss", "text": "Stirling Crauford Moss (Londres, 1929ko irailaren 17a - ibidem, 2020ko apirilaren 12a) britainiar auto-gidaria izan zen. Mossen familia autoetara zaletua zen oso. Hamazazpi urte zituela hasi zen auto-lasterketetan. 1954an, Maserati etxean hasi zen, eta, handik urtebetera, Mercedes etxera aldatu zen. 1955ean, Formula 1eko Sari Handia irabazi zuen \u2014sari hori irabazi zuen lehenengo britainiarra izan zen\u2014. Mille Miglia lasterketa ere irabazi zuen, eta bigarrena izan zen (Fangioren atzetik) Formula 1eko auto-gidarien sailkapen orokorrean. 1957an eta 1958an, Vanwall britainiar etxearekin aritu zen, eta Munduko Auto-egileen Saria irabazi zuen etxe horrek hari esker. 1958an, gidarien sailkapenean bigarren gelditu zen berriz ere, Mike Hawthornen atzetik orduko hartan. Vanwall etxeak lasterketak utzi zituen 1958an, eta Cooper etxera joan behar izan zuen Mossek. Etxe horrekin, hirugarren izan zen 1959 eta 1960ko munduko txapelketetan. 1961ean, leku hori bera izan zuen, baina Lotus etxearekin. 1962an, istripu bat izan zuen, eta, horren ondorioz, nazioarteko txapelketak utzi egin behar izan zituen."}
{"id": "274071", "revid": "336", "url": "https://eu.wikipedia.org/wiki?curid=274071", "title": "Boris Godunov", "text": "Boris Fiodorovitx Godunov (, ahoskatua; - Mosku, Errusia, 1605) Errusiako tsarra izan zen 1598tik 1605era. Fedor I.aren koinatua zen, eta errege-lanetan jardun zuen tsar izendatu baino lehenagotik ere, Fedor hil ondoren, legezko oinordekoa (Ivan Izugarriaren seme Dimitri) hil zutenez.\nKonstantinoplaren mende zegoen Errusiako Eliza bereizi, eta Moskuko aitalehen kargua sortu zuen (1589). Ivan Izugarriak hartu zituen Suediako lurraldeak eskuratu zituen berriro ere, eta tartariarren erasoari eutsi zion Krimean. Europako kultura Errusian sartzen saiatu zen; irakasleak ekarri zituen atzerritik, eta ikasleak bidali Europara, han ikas zezaten. Bere erreinaldiaren bukaeran goseteak nozitu behar izan zituen herriak, eta horrek matxinadak eta altxamenduak eragin zituen. Poloniaren laguntza izan zuen Demetrio Faltsuak, eta boiardoek eragindako altxamendu horietako bat zapaltzen hil zen Boris Godunov.\nBoris Godunov, artelanetan.\nBoris Godunoven historian oinarriturik Puxkinek antzerki-lan bat idatzi zuen, eta Musorgskik opera bat, biak izenburu berarekin: \"Boris Godunov\"."}
{"id": "274072", "revid": "46380", "url": "https://eu.wikipedia.org/wiki?curid=274072", "title": "Fran\u00e7ois-Marie Raoult", "text": "Fran\u00e7ois-Marie Raoult (Fournes-en-Weppes, Nord, Frantzia, 1830eko maiatzaren 10a - Grenoble, 1901eko apirilaren 1a) frantses kimikari eta fisikaria izan zen.\nBiografia.\nGrenobleko unibertsitatean irakasle izan zen. Termodinamikari, eta bereziki disoluzioen kimikari buruz egin zuen ikerketak. Bera da krioskopiaren, ebulioskopioaren eta tonometriaren sortzailea.\n1822an disoluzio diluituei buruzko legeak formulatu zituen. Disoluzio baten izozte-puntuaren beherapena edo irakite-puntuaren igoera, disoluzio horretan urtua dagoen gaia osatzen duten molekulen pisuarekin eta disoluzioaren kontzentrazioarekin lotu zituen saio bidez. Horrela, urtuta zeuden gaien molekulen pisua zehaztu zuen."}
{"id": "274073", "revid": "28807", "url": "https://eu.wikipedia.org/wiki?curid=274073", "title": "Fran\u00e7ois Marie Raoult", "text": ""}
{"id": "274074", "revid": "90204", "url": "https://eu.wikipedia.org/wiki?curid=274074", "title": "Jordi Tarr\u00e9s", "text": "Jordi Tarr\u00e9s (Rellinars, Bartzelona, Katalunia, 1966ko irailaren 10a) kataluniar trial-pilotua da.\nBiografia.\nHamabi urte zituela, Europako txapeldun izan zen bere kategorian, trialsinen, hain zuzen ere. 1983an, Espainiako titulua irabazi zuen modalitate horretan. Urte horretan bertan, trial-alorrean hasi zen, eta Sevillan lortu zuen lehenengo garaipena.\n1984an, igeltsero lanbidea utzi, eta era profesionalean hasi zen motoziklismoan. Espainiako Txapelketan egin zuen debuta, eta zortzigarren lekuan gelditu zen. 1985ean, hirugarren izan zen, eta handik urtebetera lortu zuen lehenengo titulu nazionala. 1986tik 1994ra, bederatzi alditan lortu zuen titulu hori bera. Espainiako Txapelketan, hirurogeita bost saio garaitu zituen.\nMunduko Txapelketan, 1985ean egin zuen debuta: hamaikagarren izan zen. Ibilbide profesional osoan, zazpitan lortu zuen Munduko Txapelketa irabaztea (1987, 1989, 1990, 1991, 1993, 1994 eta 1995), eta bigarren gelditu zen beste bitan (1988 eta 1992). Herrialdekako Munduko Txapelketan, 1989, 1991, 1992, 1993 eta 1994an irabazi zuen. 1997an utzi zuen kirola. Gaur egun, bere ekipoa du, Spea Trial Tarr\u00e9s, non Francesc Moret, Pere Borrellas eta Pol Tarr\u00e9s (iloba) entrenatzen eta lehiatzen baitira."}
{"id": "274075", "revid": "336", "url": "https://eu.wikipedia.org/wiki?curid=274075", "title": "Andr\u00e9 Dh\u00f4tel", "text": "Andr\u00e9 Dh\u00f4tel (Ardenak, 1900eko irailaren 1a - Paris, 1991ko uztailaren 22a) frantziar idazle bat izan zen. Filosofiako irakaslea izan zen Grezian eta Frantzian. Gaztetan Arthur Rimbauden eragina izan zuen, eta bere uzta aberatsean hainbat liburu eskaini zizkion."}
{"id": "274077", "revid": "512", "url": "https://eu.wikipedia.org/wiki?curid=274077", "title": "Chester Himes", "text": "Chester Himes (Jefferson City, Missouri, 1909ko uztailaren 29a - Moraira, Alacant, 1984ko azaroaren 12a) Estatu Batuetako idazlea izan zen.\nGenero beltzeko eleberrigile ezagun honek Clevelandeko unibertsitatean ikasten hasi ondoren zenbait lanetan aritu behar izan zuen (barman, ostalari, etab.) bizi ahal izateko. Armaz egindako lapurreta bategatik hogei urteko kartzela-zigorra eman zioten; haietatik zazpi eta erdi bete zituen. 1945ean Harlemen bizi izan zen, eta Harlem da Himesen eleberri gehienen gertalekua. Haren eleberri ezagunenetako pertsonaiak Harlemeko bi polizia beltz dira \"Grave Digger\" Jones (Jones \"hobigilea\") eta \"Coffin\" Ed Johnson (Ed Johnson \"Hilkutxa\"), bazterketa, zikinkeria eta bortxa giroan bizi direnak. Haren idazlan batzuk: \"A five cornered Square\" (\"Bost kantoitako plaza\"); \"For Love of Imabelle\" (1957, \"Imabelleren amodioz\", Jexux Eizagirrek euskaratua); \"Urreko amets handia\" (1960, \"The big gold dream\"); \"Run, Man, Run\" (1966, \"Azkar, gizona, azkar\");\u00a0 \"Cotton Comes to Harlem\" (1965, \"Kotoia Harlemera heltzen da\"); \"Hot Day, Hot Night\" (1969, \"Egun beroa, gau beroa\")."}
{"id": "274078", "revid": "96586", "url": "https://eu.wikipedia.org/wiki?curid=274078", "title": "Roy Acuff", "text": "Roy Claxton Acuff (Maynardsville, Tennessee, AEB, 1903ko irailaren 15a - Nashville, Tennessee, AEB, 1992ko azaroaren 23a) estatubatuar abeslari, biolin-jotzaile eta abesti-idazlea izan zen.\nBiografia.\nCountry musikako errege izan zen urte askoan, Nashvilleko Grand Ole Opry jaialdian. Beisbolean aritu zen gaztetan, eta, istripu baten ondoren, bere kasa hasi zen jotzen; gero, The Tennessee Crackerjacks taldea sortu zuen; talde hori The Crazy Tennesseans bihurtu zen hurrena, eta The Smoky Mountain Boys, azkenik.\nAcuffen tenor ahots ozen ederrak, haren abesteko era gospel-zuri sentiberak liluratu egiten zituen entzuleak. Acuffen abesti aipagarri batzuk: \"The Great Speckled Bird, Wabash\", \"Cannonball, Wreck on the Highway, Night Train to Memphis, Fireball\", \"Mail, Pins and Needles\", \"The Precious Jewel\", \"Steamboat Whistle Blues\", \"The Great Shining Light\", \"The Broken Heart\", \"It\u00b4s Too Late to Worry\" eta \"Anymore\".\n1962an, 25 milioi disko saldu ondoren, Country Musikako Ohorezko Etxeko lehen kide bizi aukeratu zuten. Bizitzako Lorpenen Saria ere bereganatu zuen, 1987an, eta Arteetako Nazio domina, 1991n."}
{"id": "274079", "revid": "28807", "url": "https://eu.wikipedia.org/wiki?curid=274079", "title": "Roy Claxton Acuff", "text": ""}
{"id": "274080", "revid": "46380", "url": "https://eu.wikipedia.org/wiki?curid=274080", "title": "Fran\u00e7ois Boucher", "text": "Fran\u00e7ois Boucher (Paris, Frantzia, 1703ko irailaren 29a - Paris, 1770eko maiatzaren 30a) frantses margolari eta grabatzailea izan zen.\nBizitza.\nFrancois Boucher Parisen jaio zen 1703an. Aita brodatu-apaintzailea eta estanpa-saltzailea zuen. Txiki-txikitatik hasi zen Boucher marrazten, aitarekin lehenbizi eta Fran\u00e7ois Lemoyneren lantegian gero. Hamazazpi urte zituela Jean-Fran\u00e7ois Cars grabatzailearen lantegian hasi zen lanean. Oso ondo ikasi zituen lanbide horren teknikak, eta berehala hasi zen Watteauren lanak grabatzen. 1723an Akademiaren lehenengo saria irabazi zuen. 1726-1731 urteen bitartean, gutxi gorabehera, Italian egon zen, eta hainbat lan historiko eta erlijioso egin zituen han. Handik itzuli zenean, grabatuak argitaratzen jarraitu zuen, eta gero eta enkargu gehiago lortu zuen. Hortaz, lehenengo urteak marrazkiak egiten, kopiatzen eta grabatuak egiten eman zituen, eta heldutasunean ere argitaratzaileentzat marrazkiak apaintzen jarraitu zuen (Bocaccio, 1757 ; Ovidio, 1767).\nItaliako egonaldian (1727-1727), Correggio eta Tiepoloren eragina jaso zuen. Emankortasun apartekoa, lan ugari egin zuen alor askotan: apainketa-lanak (Erreginaren ganbera, Versaillesen, 1734; Soubise jauregiko lehen solairua; tapizetarako kartoiak Beauvais eta Gobelinserako; portzelanak S\u00e8vreserako).\n1734an Akademian onartu zuten, eta ondoren bertako irakasle (1737), zuzendari eta erregearen margolari nagusi izendatu zuten (1765). Urte horietan lan asko egin zituen Boucherrek: erregearentzako lanak, antzerki eta operetako dekorazioak, Pompadour andrearen enkarguak, etab. Versaillesen erreginaren gelako sabaia marraztu zuen (1735), bertako etxebizitza txikietarako bi koadro egin zituen (\"Tigrearen ehiza\", 1736, eta \"Krokodiloaren ehiza\", 1739, Amienseko museoan biak). 1739an \"Histoire de Psycbe\" tapizerako eredua egin zuen, arrakasta handia izan zuena eta zortzi kopia izan zituena (Suediako erregea, Espainiako enbaxadorea, etab.).\nBoucher XVIII. mendeko fantasiazko dekoratzaile ospetsuenetako bat izan zen, eta era horretako lan ugari egin zuen: \"Txinatar jostetak\" 1742, Besan\u00e7ongo museoa, Luis XV.ak Men Lung enperadoreari oparitua), S\u00e8vresko lantegirako marrazki apaingarriak (1757-1567), eta opera eta antzerki lanetarako apaingarriak.\nPintura rokokoaren egile nagusia, gai mitologikoak, erretratuak, ikuspegiak, erlijiozko gaiak eta biluziak moldatu zituen. Hona haietariko batzuk: \"Venusen garaipena\" (1740), \"Odaliska\" (1754), \"Dianaren bainua\", \"Pintorea bere lantegian\". Boucherrek arrakasta handia izan zuen bere garaiko goi-mailako gizartean. Madame de Pompadourrek babestua, 1765ean Luis XV.aren lehen pintore izendatu zuten. Kolore argi eta biziak, forma biribilak eta haragi nakareztatuak dira pintore honen ezaugarri batzuk. Boucherrek gizarte aristokratiko eta burgesaren gogoko arte arin-galaia gauzatu zuen.\nIlustrazioko intelektualek, ordea, Diderot buru zutela, baztertu egin zuten Boucher eta beste estetika baten alde egin zuten, areago Greuzeren eta beste batzuen aldekoa. Boucher izan zen Akademiaren eskakizunei men egiten ez zion bakarra, eta, hortaz, eredu izan zen beste pintore eta eskultoreentzat.\nSalora ingurukoek baztertu egin zuten Boucher poliki-poliki, haren artea errazegia eta emoziorik gabea iruditzen baitzitzaien. Ordutik aurrera, Boucher bazterturik utzi zuten kritikoek, harik eta Eugenia enperatrizari haren lanak (XVIII. mendean) gustatu zitzaizkion arte. XIX. eta XX. mendeetan hainbat liburu argitaratu da Boucherren lanari buruzkoak: Mantz, Michel, Nolhac, Kahn eta Fenaillek merezi duen lekuan jarri dute haren lana.\nAskoren iritziz Watteauren eta Fragonarden arteko zubi izan zen Boucher, eta horrexegatik hartu izan da mendeetan bigarren mailako artistatzat.\n1986-1987 urteen bitartean Boucherren lanari buruzko erakusketa monografikoak izan ziren New Yorken, Detroiten, Parisen."}
{"id": "274081", "revid": "512", "url": "https://eu.wikipedia.org/wiki?curid=274081", "title": "Jos\u00e9 Sarney", "text": "Jos\u00e9 Ribamar Ferreira de Ara\u00fajo Costa, ezagunagoa Jos\u00e9 Sarney izenarekin (Pinheiro, Maranhao, Brasil, 1930eko apirilaren 24a) brasildar politikari, legelari eta kazetari bat da, 1985 eta 1990 urteen tartean Brasilgo presidente izandakoa.\nZuzenbide-ikasketak egin zituen Maranhaoko Fakultatean. Hogeita lau urterekin, Maranhao estatuko diputatu federal hautatu zuten, eta estatuko gobernadore izan zen 1967tik 1970era. Halaber, senatari izan zen, estatu horretako ordezkari gisa, gobernuko alderdiko buruzagi izan zen garaian. Errepublikako lehendakariorde hautatu zuten Tancredo Nevesekin, baina bere gain hartu behar izan zuen lehendakaritza (1985), Neves kargua hartu baino lehen hil baitzen. Gobernuan izan zen bost urteetan, instituzio demokratikoak sendotuz joan ziren, eta konstituzio berri bat aldarrikatu zen (1988). Brasilgo ekonomiak Latinoamerikako atzerapenaren ondorioak pairatu zituen, eta gobernuak ez zuen inflazio-iturria kontrolatzerik lortu, ekonomia-plangintzak gorabehera. Gobernua utzi ondoren, Amapako estatuko senatari hautatu zuten, eta Senatuko lehendakari izatera iritsi zen 1996an. Zenbait eleberri idatzi ditu, eta Brasilgo Letretako Akademiako kide da."}
{"id": "274082", "revid": "336", "url": "https://eu.wikipedia.org/wiki?curid=274082", "title": "Apel\u00b7les Fenosa", "text": "Apel\u00b7les Fenosa (Bartzelona, 1899ko maiatzaren 16a - Paris, 1988ko martxoaren 25a) katalan eskultore ospetsua izan zen.\nAitak jarri zion Apel\u00b7les izena, biziki miresten zuen Mestres poetaren omenez. Aitak beirategi batean egiten zuen lan, eta berak oso gazterik izan zuen materialen manipulazioa ezagutzeko eta gozatzeko aukera. Hamahiru urte baino ez zituela, artista eta eskultore izan nahi zuela erabaki zuen. Casanovas eskultorearen lantegian ikasi zuen, eta garai berean Antoni Gaud\u00ed ezagutu zuen. 1921ean Parisera alde egin zuen bere burua kontzientzia eragozletzat hartuta. Lehen erakusketa Percier galerian egin zuen 1924an, Max Jacoben eta Jules Supervielleren babesarekin. Veneziako 1936ko erakusketan Espainiaren ordezkari izan zen, baina laster alde egin behar izan zuen berriz Parisera. Han Jean Cocteau, Henri Michaux, Ponge, Paul \u00c9luard eta Colette ezagutu zituen, eta haien adiskide egin zen.\nObra.\nLanen artean ditu: \"Trois Gr\u00e2ces \"(1944, \"Hiru Graziak\"), \"Oph\u00e9lie \"(1951), \"M\u00e9tamorphose des sSurs de Pha\u00e9ton \"(1950, \"Phaetonen arreben metamorfosia\") eta \"Volute\" (1967, \"Kiribila\")."}
{"id": "274084", "revid": "46380", "url": "https://eu.wikipedia.org/wiki?curid=274084", "title": "Bruno Ganz", "text": "Bruno Ganz (Z\u00fcrich, Suitza, 1941eko martxoaren 22a - Au, 2019ko otsailaren 16a) suitzar antzezlea izan zen.\nBiografia.\n1969an, Goetheren \"Torquato Tasso\" obraren antzezpenean parte hartu zuen, Edith Clever eta Jutta Lamperekin batera. Joera iraultzaileak bultzatuta, Berliner Schaub\u00fchne konpainiaren sorrera sustatu zuen, eta konpainia horretako antzezle izan zen 1970etik 1975era. Talde harekin jokatu zituen, besteak beste, Ibsenen \"Peer Gynt\", Kleisten \"Homburgeko printzea\" eta Gorkiren \"Udatiarrak\" (1975). Gorkiren obra hura zinemara eraman zuen, eta beste zenbait film ere egin zituen, hala nola \"O-ko markesa\" (1975, Eric Rohmer), \"\"Amerikar adiskidea\" (1977, Wim Wenders), \"Aiztoa buruan\" (1978, Reinhard Hauff), \"Brasilgo mutikoak\", \"Nosferatu, gaueko banpiroa\" (1978, Werner Herzog), \"Hiri zurian\" (1983, Alain Tanner) eta \"Berlin gaineko zerua\" (1987, Wim Wenders).\n1993-1994an, Salzburgon jardun zuen Shakespeareren \"Coriolano\" antzezten. Azpimarratzekoak dira, halaber, Friedrich H\u00f6lderlinen olerkiez Ganzek egindako interpretazio sentiberak. Thomas Bernhardek Ganzi eskaini zion \"Ehizaldia\" obra.\n2004an \"Der Untergang\" filman Adolf Hitlerren papera antzeztu zuen."}
{"id": "274085", "revid": "336", "url": "https://eu.wikipedia.org/wiki?curid=274085", "title": "Nazario Oleaga", "text": "Nazario Oleaga Muguruza (Bilbo, Bizkaia, 1884ko uztailaren 28a - Bilbo, 1961eko abenduaren 5a) legegilea eta euskaltzalea izan zen.\nBiografia.\nDeustun eta Salamancan egin zituen zuzenbideko ikasketak. Zeanuriko udaleko idazkaria zen, eta sortu berri zen Euskaltzaindiko urgazle izendatu zuten, euskararen alde egiten zuen lan gaitzagatik. Errepublika sortu ondoren, eraturiko Euskal Aldarrikapenen Aldeko Batzordeko kidea izan zen (1931). Urte bereko Lizarrako Batzarrean ere izan zen partaide, Mallabiko (Bizkaia) udaleko eta Bizkaiko karlismoaren (\"jaimismoaren\") ordezkari gisa. Bilbon zen Espainiako Gerra Zibilaren garaian, eta Oleagak bideraturiko ekimen batzuei esker utzi zuten aske Ernesto Erkoreka, Bilboko alkate errepublikanoa, Esteban Bilbao diputatu karlistaren truke; hura izan zen bi bandoen arteko lehen preso-trukea. Gerra amaitutakoan, Euskaltzaindiko idazkari hautatu zuten, eta Azkueri hiztegia egiten lagundu zion. Bizkaiko Kultura Batzordeko eta Legegileen Batzordeko kide ere izan zen. Gregorio Mujikaren \"Esp\u00edritu de cordura\" obra euskaratu zuen \"Zurtasun gogoa\" izenburupean."}
{"id": "274086", "revid": "28807", "url": "https://eu.wikipedia.org/wiki?curid=274086", "title": "Pita", "text": ""}
{"id": "274087", "revid": "46380", "url": "https://eu.wikipedia.org/wiki?curid=274087", "title": "Max Reinhardt", "text": "Max Reinhardt\u00a0(jaiotzez\u00a0\"Maximilian Goldman\", Baden, Vienatik hurbil, 1873ko irailaren 9a - New York, 1943ko urriaren 31a) austriar antzerki-zuzendaria eta zinemagilea. Vienan eta Salzburgon egin zituen arte ederretako ikasketak. 1894. urtean Berlinen hartu zuen bizilekua. 1901-1903 urteetan \"Kleines Theater\" abangoardiako antzerki taldearen zuzendari izan zen, 1903-1905 bitartean \"Neues Theater\"rena eta 1905. urtetik aurrera \"Deutsches Theater\"rena. Antzerkia bultzatzeko lan gaitza egin zuen eta Antzerki Arteko akademia bat sortzeko ahaleginak egin zituen. 1916-1918 urteetan Berlingo \"Volksb\u00fchne\" antzerki taldearen zuzendari izan zen, eta 1924-1933 bitartean, Vienako \"Theater in der Josefstadt\" taldearena. 1933an Estatu Batuetara erbesteratu zen, eta zinemarako egokitu zuen Shakespeareren \"Udako gau bateko ametsa\" obra (1935). Idazle klasiko (Shakespeare), espresionista (Wedeking) eta sinbolisten (Hoffmannsthal) lanak taularatu zituen maisutasun handiz. Bestalde, gerora ospe handiko antzezle, zuzendari eta teknikari izan zirenak izan zituen ikasle (Murnau, Lubitsch, Jannings, Veidt)."}
{"id": "274089", "revid": "28807", "url": "https://eu.wikipedia.org/wiki?curid=274089", "title": "Max Goldman Reinhardt", "text": ""}
{"id": "274090", "revid": "23317", "url": "https://eu.wikipedia.org/wiki?curid=274090", "title": "V\u00e9ronique Sanson", "text": "V\u00e9ronique Sanson (Boulogne-Billancourt, Frantzia, ) frantsesezko abeslaria eta musikagilea da. Frantses abestigintza nahiko motel zebilen garaian, gertaera nabarmena izan zen V\u00e9ronique Sansonen \"Amoureuse\" diskoa (1972). Entzuleek harrera ona egin zioten \"vibrato\" oso bereziko ahots hari, rock- eta sanba-ukituak dituen musikari eta freskotasunez betetako testuei. Ospe handia lortu zuen \"Vancouver\" (1976) eta \"Hollywood\" (1977) lanekin. Azken lan horretan, swingerako joera azaltzen da. Ondoren, oinarri poetikoko eta etsipenezko lanak egin zituen, bluesaren eraginpean: \"Ma r\u00e9v\u00e9rence\" (1979) eta \"Le temps est assassin\" (1983).\nBeste batzuetan, erritmo-etorri nabarmeneko lanak egin zituen, eta arrakasta handia izan zuten entzuleen artean: \"Celui qui n'essaie pas\" (1979) eta \"Rien que de l'eau\" (1992). Estatu Batuetan egin zituen urteetan, trebetasun handia lortu zuen eszenan, eta erritmo eta sentiberatasunezko jai handi bilakatu ziren haren kontzertuak. Pragako Orkestra Filarmonikoarekin \"Symphonie Sanson\" lana grabatu zuen. I Muvrini Korsikako taldearekin ere lan egin du. 2010ean plazaratu zuen azken diskoa, \"Plusieurs Lunes\"."}
{"id": "274091", "revid": "512", "url": "https://eu.wikipedia.org/wiki?curid=274091", "title": "Gerald Edelman", "text": "Gerald Maurice Edelman (New York, AEB, - La Jolla, Kalifornia ) Estatu Batuetako biokimikaria izan zen.\nBiografia.\nCollegevilleko Ursinus Collegen egin zituen kimikako ikasketak, eta Pennsylvaniakoan, medikuntzakoak. 1954an graduatu zen medikuntzan, eta 1960an lortu zuen doktoregoa, immunoglobulinei buruzko tesi batekin.\n1957tik 1992ra, Rockefeller Unibertsitateko irakaslea izan zen, eta han egin ditu, hain justu, ikerketa aipagarrienak, antigorputzei buruzkoak, batez ere.\n1972an, Medikuntzako Nobel saria jaso zuen, R. Porter zientzialariarekin batera, antigorputzen egitura kimikoari buruz egindako lanengatik. Hain zuzen ere, Edelman konturatu zen egitura kimikoa ongi ezagutuz gero antigorputz-motak eta antigorputz bakoitzaren funtzionamendua antzeman daitezkeela. Edelmanek antigorputz baten egitura aztertu zuen, eta antigorputzak gai patogenoarekin duen lotura. Edelmanen ekarpena garrantzi handikoa izan da immunologiari buruzko ikerketetan, eta aukera eman du zenbait eritasunen diagnosian eta tratamenduan aurrerapenak egiteko."}
{"id": "274092", "revid": "28807", "url": "https://eu.wikipedia.org/wiki?curid=274092", "title": "Gerald Maurice Edelman", "text": ""}
{"id": "274093", "revid": "336", "url": "https://eu.wikipedia.org/wiki?curid=274093", "title": "Brian Mulroney", "text": "Martin Brian Mulroney (Baie-Comeau, Quebec, 1939ko martxoaren 20a) kanadar politikaria da. 1984tik 1993ra Kanadako lehen ministroa izan zen.\nBizitza.\nAlderdi Kontserbadore Aurrerazalean sartu zen gaztetan. Lavalgo Unibertsitatean Zuzenbideko lizentzia lortu ondoren, legegizon eta negozio-gizon ospetsua egin zen. 1976an, alderdi barruko hauteskundeak galdu zituen Joseph Clarken mesedetan, eta industria-mundura itzuli zen Iron Ore Company of Canadako presidente gisa (1977-1983). 1983ko ekainean, Alderdi Kontserbadoreko buruzagi izatea lortu zuen. Urte horretako hauteskundeetan legebiltzarreko aulki bat lortu ondoren, garaipenerako bidean jarri zuen Alderdi Kontserbadorea 1984ko hauteskunde orokorretan. Ronald Reagan Estatu Batuetako lehendakariarekin Ipar Amerikako Merkataritza Libreko Ituna izenpetu zuen 1988an, eta alderdia garaipenera eraman zuen berriz ere urte horretan bertan. 1993an, politika utziko zuela esan zuen, eta dimisioa aurkeztu zuen krisi ekonomikoaren eta hauteskundeetan jasandako porrotaren ondoren. Kim Campbell izan zuen ondorengo."}
{"id": "274095", "revid": "512", "url": "https://eu.wikipedia.org/wiki?curid=274095", "title": "Tancredo Neves", "text": "Tancredo Neves (S\u00e3o Jo\u00e3o del Rei, Minas Gerais, 1910eko martxoaren 4a - S\u00e3o Paulo, 1985eko apirilaren 21a) brasildar politikari bat izan zen.\nBelo Horizonteko Unibertsitatean zuzenbideko doktoregoa eskuratu zuen. Katoliko sutsua zen, eta bere karrera politikoa eten egin zuen 1937-1945 bitartean, Get\u00falio Vargasen diktaduraren garaian. Baina ondoren, alderdi sozial-demokratarekin bat egin zuen erregimenaren demokratizazioaren garaian. 1947an diputatu hautatu zuten, eta handik bi urtera Justiziako ministro. 1954an Vargas presidentea lagundu zuen bere burua hil aurreko orduetan eta agintari sozialistaren oinordeko politikotzat hartu zuten. Tancredo Neves Jo\u00e3o Goulart presidentearen Lehen Ministro bihurtu zen 1961ean. Militarren mendeko agintaldian (1964-1984) Brasilgo higikunde demokratikoaren diputatu izan zen (oposizioko alderdia, legez onartu zen bakarra) eta Minas Gerais estatuko gobernadore izendatu zuten 1982an. Demokratizazioaren garaian, Errepublikako lehendakari hautatu zuten 1985ean, baina urte horretan bertan hil zen."}
{"id": "274096", "revid": "28807", "url": "https://eu.wikipedia.org/wiki?curid=274096", "title": "Tancredo de Almeida Neves", "text": ""}
{"id": "274097", "revid": "46380", "url": "https://eu.wikipedia.org/wiki?curid=274097", "title": "Philippe Pinel", "text": "Philippe Pinel (Saint-Andr\u00e9 d'Alayrac, Tarn, Frantzia, 1745eko apirilaren 20a - Paris, Frantzia, 1826ko urriaren 25a) sendagilea izan zen.\nBizitza.\nTolosa Okzitanian egin zituen medikuntzako ikasketak, eta Bic\u00eatren eta Salp\u00eatri\u00e8ren izan zen sendagile. Parisa iritsirik, zientzia-lanen itzulpenak eginez eta matematika irakatsiz atera zuen bizibidea. 1792an Parisko Bic\u00eatre eroetxeko mediku nagusi izendatu zuten, eta lehenengo aldaketa handiak egin zituen. Hala, gaixoei kateak kendu zizkien (zenbaitek 30 edo 40 urte zeramatzaten kateaturik). Berdin egin zuen 1794an Salp\u00eatri\u00e8reko emakumeen eroetxeko zuzendari izendatu zutenean. Erotasuna eta deabruak hartua egotea gauza bera zirela zioen ustea alde batera utzirik, adimen gaixotasuna gehiegizko neke sozial eta psikologikoaren ondorio, eta neurri batean herentziaren ondorio zela aldeztu zuen.\nBere \"Nosographie philosophique \"(1798) lanean zenbait psikosi bereizi, eta haluzinazioak eta beste sintomak deskribatu zituen. Harena da orobat \"Trait\u00e9 m\u00e9dico-philosophique sur l\u00b4ali\u00e9nation mentale ou la manie\" liburua (1801)."}
{"id": "274098", "revid": "98220", "url": "https://eu.wikipedia.org/wiki?curid=274098", "title": "Karel Reisz", "text": "Karel Reisz (Ostrava, - Londres, ) ingeles zinemagilea izan zen, jatorriz txekiarra. Hamabi urte zituela, Erresuma Batura abiatu zen naziengandik ihesi. Zinema-kritikari izan zen, eta National Film Theatre antzokian lan egin zuen. 1953an, \"The Technique of Film Editing\" (\"Filmak muntatzeko teknika\") liburua argitaratu zuen, zinemagile askorengan eragina izan duen liburua. 1956an zuzendu zuen lehen filma Tony Richardsonekin batera, \"Momma Don\u00b4t Allow\" (\"Amak ez du baimenik ematen\"), eta \"Free Cinema\" delako dokumental-filmen mugimenduaren manifestu bilakatu zen. Bakarrean egin zuen lehen film luzean, \"Saturday Night and Sunday Morning\" (1960) lanean, senaren eta gizartearen betebeharren artean gizabanakoak duen gatazka adierazi zuen. Urte batzuk geroago, britainiar zinemagintza krisian zegoela, Estatu Batuetara jo zuen. Beste film aipagarri batzuk: \"We Are The Lambeth Boys\" (1959), \"Isadora\" (1968), \"The Gambler\" (1974, \"Jokalaria\"), Dostoievskiren eleberrian oinarritua; \"Who\u00b4ll Stop the Rain\" (1978), \"Sweet Dreams\" (1985, \"Amets goxoak\") eta \"The French Lieutenant\u00b4s Woman\" (1981, \"Frantses tenientearen emaztea\")."}
{"id": "274099", "revid": "46380", "url": "https://eu.wikipedia.org/wiki?curid=274099", "title": "Alberto Santos-Dumont", "text": "Alberto Santos-Dumont (Cabangu, Santos-Dumontetik hurbil, Minas Gerais, Brasil, 1873ko uztailaren 20a - Guaruj\u00e1, S\u00e3o Paulo, Brasil, 1932ko uztailaren 23a) brasildar hegazkin pilotua izan zen.\nBiografia.\n1891. urtean Parisa joan zen fisikako, kimikako eta mekanikako ikasketak egitera. Ikasketak amaitu ondoren gasolinazko motorreko globo aerostatiko bat sortzeko ahaleginetan jardun zuen. Hainbat saioren ondoren, Saint-Cloudetik Eiffel dorrera eta handik Saint-Claudera arteko etenik gabeko hegaldia egin zuen (1901). 1903. urtean airea baino astunagoak ziren hegazkinak eraikitzen hasi zen. 1906. urtean munduko lehen propultsio hegaldia egin zuen. 1908. urtean \"Demoiselle\" edo \"Libellule\" bataiatutako monoplanoa aurkeztu zuen; 103 kg-ko pisua eta 30 zaldi-potentziako motorra zuen; 1909. urteko urriaren 3an bost minutuko hegaldi bat egin zuen eta 8 km egin zituen, orduko 96 km-ko lastertasunez. Hegazkingintzari buruzko obrak ere idatzi zituen: \"A conquista do ar\" (1901, \"Airearen konkista\"), \"Os meus baloes\" (1904, \"Nire globoak\") eta \"O que eu vi, o que n\u00f3s veremos\" (1918, \"Ikusi nuena, ikusiko duguna\")."}
{"id": "274100", "revid": "96586", "url": "https://eu.wikipedia.org/wiki?curid=274100", "title": "Michel Berger", "text": "Michel Berger (Michel Jean Hamburger jaioa; Paris, 1947 - Ramatuelle, 1992) Frantses musikagilea izan zen. Jean Hamburger kirurgialariaren semea. Michel Bergerrek filosofia-ikasketak egin zituen eta tesi bat idatzi zuen pop musikaren estetikari buruz. 1960ko hamarraldiaren bukaeran, musika idazteari ekin zion, Bourvilentzat lanean hasi zenean. Ondoren V\u00e9ronique Sansonen lehenengo diskoak egin zituen. 1973an abestiak egin zituen Fran\u00e7oise Hardyrentzat. 1974an France Gallentzat \"La D\u00e9claration d'amour\" idatzi zuen. Handik bost urtera Luc Plamondon egilearekin \"Starmania\" egin zuen, frantses opera rock onentzat hartzen dena. 1990ean biak aritu ziren berriz ere \"La L\u00e9gende de Jimmy\" (\"Jimmyren elezaharra\") lanean. Bien bitartean, Michel Berger frantses pop-musikari nagusi bihurtu zen. Ospe handien izan zuten lanak hauek izan ziren: \"La Groupie du pianiste\" (\"Piano-jotzailearen zalea\"), \"Il jouait du piano debout\" (\"Pianoa zutik jotzen zuen\"), \"Ella, elle l'a\". 1986an Johnny Hallydayren disko baten zuzendari izan zen, eta hari eskaini zizkion bere abesti ederrenak."}
{"id": "274101", "revid": "1545", "url": "https://eu.wikipedia.org/wiki?curid=274101", "title": "Juli\u00e1n Besteiro", "text": "Juli\u00e1n Besteiro Fern\u00e1ndez (Madril, 1870eko irailaren 21a - Carmona, 1940ko irailaren 27a) Espainiako buruzagi sozialista izan zen. Filosofian doktore (1895), Alemanian ikasketak sakondu eta Madrilgo unibertsitateko Logika katedra eskuratu zuen (1912). Krausismoa eta marxismoa, Alemanian sakon aztertu zituenak, dira Besteiroren pentsamenduaren iturburuak. PSOE eta UGTko batzorde nazionaletako kide hautatu zuten (1914 eta 1915) eta erakunde horietako lehendakari 1928an. Espainiako Bigarren Errepublikaren aldeko bazen ere, ez zen burgesiarekin lan egitearen aldekoa, baina tesi kolaborazionistak gailendu zirelarik, alderdiko karguak utzi zituen. Errepublikako gorte konstituzio-egileetako lehendakari izendatu zuten. Haren tesi gero eta erreformistagoek ez zuten Francisco Largo Caballeroren jarrera erradikalen aurrerabidea galarazi, eta 1933an sindikatuko karguak utzi zituen. Gerra Zibilean Madrilen zen; Londresen diplomazia-saioak egin zituen negoziazioak abian jartzeko. 1939an Defentsa batzorde nazionalean esku hartu zuen. Preso hartu eta betiko kartzela-zigorrera kondenatu zuten. Presondegian hil zen 1940an."}
{"id": "274103", "revid": "28807", "url": "https://eu.wikipedia.org/wiki?curid=274103", "title": "Galo Manuel Jos\u00e9 Losada P\u00e9rez de Nen\u00edn", "text": ""}
{"id": "274104", "revid": "96586", "url": "https://eu.wikipedia.org/wiki?curid=274104", "title": "Martin Lewis Perl", "text": "Martin Lewis Perl (New York, - Palo Alto, Kalifornia, ) estatubatuar fisikaria izan zen. Ingeniaritza Kimikoko ikasketak egin zituen Brooklyngo Institutu Politeknikoan, eta Fisikako doktoregoa eskuratu zuen 1950ean Columbiako Unibertsitatean. Michigango Unibertsitateko irakaslea izan zen, eta Standfordeko Unibertsitateko Azeleragailu Linealaren Zentroan hasi zen lanean 1964an. Leptoi tau partikula azpiatomikoa aurkitu zuen. Aurkikuntza haren aurretik, fisikari teorikoek ez zuten sumatu ere egin quarkez eta bosoiez gainera hirugarren atomo-partikulen sail bat bazenik. 1975ean iragarri zuen Perlek aurkikuntza, milaka datu behatu ondoren, eta zera esan zuen: elektroia baino 3.500 aldiz astunagoa zen partikula bat aurkitu zuela. Partikula hark protoiaren masaren bikoitza zuen gutxi gorabehera, eta erraz hausten zen; horren ondorioz, elektroiak, positroiak eta neutrinoak ematen zituen. Aurkikuntza horri esker, Fisikako Nobel saria irabazi zuen 1995ean, Frederick Reines estatubatuarrarekin batera \u2014zeinak neutrinoa (beste leptoi-mota bat) aurkitu baitzuen\u2014."}
{"id": "274105", "revid": "512", "url": "https://eu.wikipedia.org/wiki?curid=274105", "title": "Sixto Dur\u00e1n Ball\u00e9n", "text": "Sixto Dur\u00e1n Ball\u00e9n (Boston, Estatu Batuak, 1921eko uztailaren 14a - Quito, 2016ko azaroaren 15a) arkitektoa eta politikaria izan zen, ekuadortarra. Ekuadorko Errepublikako lehendakaria izan zen 1992tik 1996ra.\nBizitza.\nArkitektura- eta urbanismo-ikasketak egin zituen Columbiako eta Wisconsingo unibertsitateetan. Herri Lanetako ministro zela, Camilo Ponce Enr\u00edquezen agintaldian (1956-1960), herrialde osoan errepideak egiteko eta berregiteko plangintza prestatu zuen, Quito eta Guayaquilgo aireportuak eta Guayaquil eta Puerto Bolivarko itsas portuak eraiki zituen, telefono-sarea hedatu zuen, eta edateko ura bideratzeko plangintza antolatu zuen. 1970ean, Quitoko alkate hautatu zuten. Alderdi sozialkristaua sortu zuen, baina 1991n utzi zuen hura. Gero, Uni\u00f3n Republicana sortu zuen, joera kontserbadoreagokoa. 1992an, errepublikako lehendakaritza eskuratu zuen, Uni\u00f3n Republicana eta Partido Conservador alderdien koalizioari esker. Bere agintaldian, gobernuaren ekonomia-politikaren aurkako protesta asko izan zen (1994ko ekaineko greba orokorra), eta gerra egin zuen Perurekin, muga-arazoak zirela medio."}
{"id": "274107", "revid": "46380", "url": "https://eu.wikipedia.org/wiki?curid=274107", "title": "Blas Pi\u00f1ar", "text": "Blas Pi\u00f1ar L\u00f3pez (Toledo, 1918ko azaroaren 22a - Madril, 2014ko urtarrilaren 28a) espainiar eskuin muturreko politikari eta idazlea izan zen. Zuzenbide-ikasketak egin zituen Madrilen, eta notario egin zen 1944an. Zenbait herritan lan egin zuen, eta 1949tik Madrilen jardun zuen, 1988an erretiroa hartu zuen arte. Politikako eta mundu akademikoko beste hainbat karguz gainera, Fuerza Nueva alderdiaren sortzaileetako bat izan zen, eta Alianza Nacional 18 de julio batasuneko lehendakaria. Francok \"Movimiento Nacional\" delakoaren aholkulari nazional izendatu zuen, eta gorteetako prokuradore izan zen, besteak beste. 1976an, Espainiako erreforma politikoaren kontra agertu zen, eta 1979an diputatu atera zen, 1977ko hauteskundeetan emaitza onik lortu ez bazuen ere. 1987an eta 1989an, Europako Legebiltzarrerako hautagai izan zen, Frente Nacional alderdiarekin. Zenbait lan idatzi ditu, adibidez, \"Libertad religiosa\" (\"Erlijio-askatasuna\"), \"Teolog\u00eda y Derecho\" (\"Teologia eta zuzenbidea\"), \"Sin arriar las banderas\" (\"Banderak jaitsi gabe\"), \"Combate por Espa\u00f1a\" (\"Espainiaren aldeko borroka\")."}
{"id": "274108", "revid": "1545", "url": "https://eu.wikipedia.org/wiki?curid=274108", "title": "Jo\u00e3o Oliveira e Daun (Saldanhako dukea)", "text": "Jo\u00e3o Carlos Greg\u00f3rio Domingos Vicente Francisco de Saldanha Oliveira e Daun, Saldanhako 1. dukea (Azinhaga, 1790eko azaroaren 17a - Londres, Ingalaterra, 1876ko azaroaren 21a) portugaldar politikaria eta militarra izan zen.\nBiografia.\nFrantziarekin aliatu zen, eta ingelesek atxilotu zuten 1810ean. Brasila joan zen Joan erregearekin, eta hark Rio Grande do Sul estatuko jaurlari izendatu zuen 1821ean. Portugala itzuli zenean Portoko gobernaria izan zen (1826) eta gerrako ministro izendatu zuten hurrengo urtean. 1836. urteko iraultzaren ondorioz, erbesterako bidea hartu behar izan zuen, eta hamar urtez enbaxadore izan ondoren (Londres, Madril, Viena) gobernuburu izan zen 1846-1849 urteetan, Costa Cabral aginpidera iritsi zen arte, hain zuzen. Ingelesen laguntzaz aginpidetik egotzi zuen Costa Cabral eta bera jarri zen gobernuburu, baina hasieran lagundu zioten ezkertiarrekin arazoak izan zituen, eta oposiziora igaro behar izan zuen. Erroman (1862-1869) eta Parisen (1869) enbaxadore izan ondoren, Portugala itzuli zen, eta estatu-kolpe baten bultzatzaile izan zen 1870. urtean. Aurreko agintariak karguetatik kendu ondoren, Londresen izan zen enbaxadore hil zen arte."}
{"id": "274109", "revid": "6327", "url": "https://eu.wikipedia.org/wiki?curid=274109", "title": "Jo\u00e3o d\u00b4Oliveira Daun Saldanha", "text": ""}
{"id": "274110", "revid": "336", "url": "https://eu.wikipedia.org/wiki?curid=274110", "title": "Pierre Trudeau", "text": "Joseph Philippe Pierre Yves Elliott Trudeau (Montreal, - Montreal, ), ezagunagoa Pierre Trudeau gisa, kanadar politikari eta estatugizona izan zen. Kanadako lehen ministroa izan zen 1968\u20131979 eta 1980\u20131984 bitartean.\nBizitza.\nZuzenbide eta zientzia-politikako ikasketak egin zituen Parisen, Harvarden eta Londresen. 1965. urtean diputatu hautatu zuten Ottawan alderdi liberalaren eskutik. 1967. urtean Justizia ministro egin zuten eta, 1968an Alderdi Liberaleko buruzagi hautatua izan ondoren, Kanadako lehen ministro izendatu zuten.\nElebitasunaren aldekoa zen, eta 1969. urtean frantses hiztunak %10era iristen ziren lekuetan barruti elebidunak sortu zituen irakaskuntza-, justizia- eta administrazio-alorretan. Federalismoaren defendatzaile sutsua izan zen arren, 1979. urteetako hauteskundeetan galtzaile izan zen. 1980. urteko hauteskunde aurreratuak, ordea, irabazi zituen, eta urte berean Quebeceko erreferendumera biztanleei deitu eta irabazi egin zuen, hartara Trudeauren batasun nazionalerako tesiak sendotu zirela.\n1982. urtean konstituzio berri bat izenpetu zuen, eta 1984. urtean bere ondorengoaren esku utzi zituen lehen ministroaren eta Alderdi Liberaleko buruzagiaren karguak."}
{"id": "274111", "revid": "512", "url": "https://eu.wikipedia.org/wiki?curid=274111", "title": "Gerard Manley Hopkins", "text": "Gerard Manley Hopkins (Stratford, Essex, 1844ko uztailaren 28a - Dublin, 1889 ekainaren 8a) ingeles poeta izan zen. Oxforden ikasten ari zela, protestantismoa utzi eta katolikoen fedea hartu zuen. Gero jesuiten nobiziatuan sartu zen eta 1874an apaiz ordenatu zuten. Grekoko irakasle izan zen Dublingo unibertsitatean. Hopkinsen obra hil ondoren baino ez zen zabaldu. Berritzaile eta esperimentu zalea izan zen, eta XX. mendeko ingeles poesian eragin handia izan zuen, batez ere T. S. Elioten belaunaldian. Bizitza espiritualari zegozkion gaiak landu zituen; bere baliabide espresiboak anitzak eta aberatsak dira. Hona Hopkinsen poema lanetako batzuk: \"The Wreck of the Deutschland\" (1876, \"Deutschland hondoratua\"), haren poemarik luzeena eta itsasoan galdutako bost mojaren historian oinarritua dena; \"God\u00b4s Grandeur\" (\"Jainkoaren handia\"); \"The Windhover\" (\"Zapelatza\"); \"Pied beauty\" (\"Era askotako edertasuna\"); \"Bynsey poplars\" (\"Binseyko zumarrak\"); \"Spring and fall\" (\"Udaberri eta udazken\") eta \"Soneto ilunak\". Hopkinsen obra Pound eta Elioten ondoren aitortua eta ezagutua izan da."}
{"id": "274112", "revid": "58701", "url": "https://eu.wikipedia.org/wiki?curid=274112", "title": "Jos\u00e9 Perula y de la Parra", "text": "Jos\u00e9 Perula y de la Parra (Sesma, 1830 - Ba\u00f1os de Mondariz, Coru\u00f1a, 1881) Nafar jeneral karlista izan zen. Karlos erregegaiaren zalditeriaren kapitaina zen 1855. urtean, baina atxilo hartu eta Kubara bidali zuten soldadu. 1858. urtean itzuli zen, amnistia baten ondorioz, eta Marokora jo zuen borrokatzera, urte berean. San Carlos de la R\u00e1pitako Matxinadan kapitain izendatu zuten, baina matxinada-ahaleginak huts egin zuenean, Corellara etorri zen notario.\n1868. urteko iraultzan Elisabet II.arekin erbesteratu zen, baina Karlos Borboikoaren agindupean jarri zen Parisen. Ez zuen Zornotzako Ituna onartu, eta, berriro ere, erbesteratu zen, baina Ollo brigadierrarekin itzuli zen 1872an. Allo, Lizarra, Somorrostro, Kalagorri eta Lakarreko Guduetan parte hartu zuen, eta guztietan garaile suertatu zen; ondorioz, jeneral izendatu zuten 1875ean. Urte horretan bertan, Trebi\u00f1u eta Ugaoko Guduak galdu zituen, eta dimisioa eman zuen. 1876. urtean, berriz, Ma\u00f1erun gailendu zitzaien liberalei, baina Frantziara erbesteratu behar izan zuen, hirugarrenez."}
{"id": "274113", "revid": "2048", "url": "https://eu.wikipedia.org/wiki?curid=274113", "title": "Carlos Seco Serrano", "text": "Carlos Seco Serrano (Toledo, Espainia, 1923ko azaroaren 14a - Madril, 2020ko apirilaren 12a) espainiar historialaria izan zen.\nBiografia.\nAita militarra zuenez, herri batean baino gehiagotan bizi izan zen txikitan. 1941ean, Madrila aldatu zen Unibertsitate Konplutentsean Filosofia eta Letretako ikasketak egitera. 1945ean amaitu zituen ikasketak emaitza bikainekin, eta sari berezia eskuratu zuen. 1950ean, Historiako doktore egin zen, eta, 1953tik 1957ra, Madrilgo Filosofia eta Letretako Fakultateko irakasle izan zen.\n1957an, katedra eskuratu zuen Bartzelonan, eta, 1974an, Madrilgo Informazio Zientzien Fakultatean sartu zen.\n1978an, Historiako Errege Akademiako osoko kide egin zuten. Era berean, Bartzelonako Buenas Letras Akademiako kidea zen, eta Ikerketa Zientifikoetako Goi Mailako Kontseilukoa.\nIdazlanak.\nEspainiako historiari buruzko zenbait liburu eman zituen argitara, eta aipatzeko modukoa da, besteak beste, \"Militarismo y civilismo en la Espa\u00f1a contempor\u00e1nea\" (1984, \"Militarismoa eta zibilismoa gaur egungo Espainian\"), zeinari esker eman baitzioten 1986an Espainiako Historiako Sari Nazionala."}
{"id": "274115", "revid": "512", "url": "https://eu.wikipedia.org/wiki?curid=274115", "title": "Talmud", "text": "Talmud, (, \"talm\u016bd\", \"ikasketa, ikaskuntza\") judaismoan, Mishna edo ahoz jasotako legeen kode nagusiari eginiko oharrak, iruzkinak eta azalpenak biltzen dituen obra zabala da.\nJuduen erlijio eta bizitza zibileko arauak zehaztea du helburu Talmudak. Bi Talmud daude, juduen munduan garatu ziren bi tradizio nagusien arabera:\nTalmud liburuak garrantzi handia du gaur egun ere, judu kontserbadoreen artean, bereziki. Israelen eta Estatu Batuetan daude gaur egungo Talmudaren eskola nagusiak."}
{"id": "274116", "revid": "46380", "url": "https://eu.wikipedia.org/wiki?curid=274116", "title": "Edgar Var\u00e8se", "text": "Edgar Var\u00e8se (Paris, Frantzia, 1883ko abenduaren 22a - New York, Ameriketako Estatu Batuak, 1965eko azaroaren 6a) musikagilea eta orkestra-zuzendaria izan zen. Frantzian jaioa, bere karreraren zatirik handiena Ameriketako Estatu Batuetan egin zuen.\nBizitza.\nTurinen, Parisko Schola Cantorumen (D'Indy eta Rousselekin) eta kontserbatorioan (Ch. Widorrekin) egin zituen ikasketak. 1908-1915. urteetan Berlinen bizi izan zen, eta zuzendari-lanetan aritu zen. Gero New Yorka aldatu zen. 1921. urtean International Composers Guild elkartea sortu zuen, musika berriaren inguruan antolatu zen lehen elkartea, eta 1927. urtean, beste batzuekin batera, Pan-American Association of Composers sortu zuen.\n1953. urtean saio asko egin zituen hots bitxiak eta musika-tresnen konbinazioak erabiliz. Musika erromantikoa baztertu zuen, eta erritmoaren eta perkusioaren bidetik abiatuz, hots berriak aurkitzen saiatu zen. Lan nagusiak ditu: \"Am\u00e9riques\" (1918-1922); \"Hyperprism \"(1923); \"Octandre\" (1923); \"Int\u00e9grales \"(1925), 9 haizezko musika tresnetarako eta perkusioko 17 tresnetarako; \"Ionisation\" (1931), 40 perkusiozko tresnetarako eta bi turutetarako; \"D\u00e9serts\" (1953-1954)."}
{"id": "274117", "revid": "119347", "url": "https://eu.wikipedia.org/wiki?curid=274117", "title": "Ayacucho (hiria)", "text": "\"Artikulu hau Peruko hiriari buruzkoa da; beste esanahietarako, ikus \u00abAyacucho\u00bb.\nAyacucho, Peruko hegoalde-erdialdeko hiria da, izen bereko departamenduko hiriburua. 2010ean, 13.603 biztanle zituen. Altuera 2.761 metrotakoa da. Nekazaritza-merkatua, ehungintza, unibertsitatea eta aireportua dauzka. Miseria latza duen lurralde behartsua da (analfabetismo- eta langabezia-maila handiak; osasun- eta gizarte-zerbitzu eskasia larria). Kolonia-garaietako eraikuntza erlijioso ugari ditu.\nHistoria.\nNahiz eta aintzinatik bertan jendea bizi, ofizialki Pizarrok sortu zuen 1540an eta \"San Juan de la Frontera de Huamanga\" izena jarri zion. Bertan irabazi zuen Sucre jeneralak Espainiaren gudarostearen aurka Ayacuchoko gudua, 1824an. Horren ondorioz, Hego Amerikako hainbat estaturen independentzia bermatu zuen garaipen erabakiorra lortu zuen.\n1981ean bertan hasi zen, hirian nahiz landan, Peruko Alderdi Komunistaren gerrillari-talde maoistaren jarduna. Peruko gobernuak eta agintaritza militarrak konstituzio-bermeak indarrik gabe utzi zituen arren, gerrillari talde horrek borroka armatua Peruko bazter guztietara hedatzea lortu zuen eta izatez, 1984an Lima hiribururaino heldu zen. Ondorengo zapalkuntza gogorra izan bada ere, Ayacuchon hasitako gerrilla-mugimendua ez da oraindik iraungi.\nOndarea.\nAyacuchoko Aste Santua nabarmentzen da, elementu sinkretiko ugarirekin, duela 150 urte baino gehiagotik egiten dutena eta 10 eguneko iraupen ezohikoa duena."}
{"id": "274118", "revid": "512", "url": "https://eu.wikipedia.org/wiki?curid=274118", "title": "Jean Rivier", "text": "Jean Rivier (Villemomble, 1896ko uztailaren 21a - La Penne-sur-Huveaune, 1987ko azaroaren 6a) frantses musikagilea izan zen.\nLehen Mundu Gerraren ondoren hartu zuen musikaren bidea. Parisko Kontserbatorioan harmonia, musikaren historia, kontrapuntua eta fuga ikasi zituen, eta orobat ikasi zituen pianoa eta biolontxeloa. 1920ko hamarraldian ondu zituen lehenengo lanak: \"Harizko laukotea \"(1924), \"Hileta kantua orkestrarako\" eta \"Rapsodia biolontxelo eta orkestrarako \"(1928). Bi gerren arteko ganbera musikako elkarte nagusietako bateko presidente izan zen, Triton elkartekoa hain zuzen. 1947an Parisko Kontserbatorioko konposizio-irakasle izan zen. 1970ean Parisko Hiriko musikaren sari handia eman zioten. Jean Rivier aniztasun harrigarriko egilea izan zen. Zortzi sinfonia idatzi zituen (1932-1978), bi obertura, bi kuarteto eta hamar kontzertu baino gehiago hainbat tresnetarako, horiek guztiak harizko orkestra batek lagundua. Pianorako lanek, \"Pointes s\u00e8ches\", \"Torrents\", \"Tornades\", \"Stridences\", arreta eta zehaztasunezko unibertso batera eramaten dute entzulea."}
{"id": "274119", "revid": "1545", "url": "https://eu.wikipedia.org/wiki?curid=274119", "title": "Rafael Treku", "text": "Rafael Treku Eugi (Donostia, 1932 - 2000) gipuzkoar zinemagile eta ekoizlea. Aranzadi Zientzia Elkartearen aginduz zuzendu zituen bere lehen film laburrak, 1961 eta 1963. urteen artean: \"El espinoso\", \"Anillamiento de aves\", \"Natrix\" eta \"La charca\". Bakarkako lanean jarraitu zuen 1968. urtera arte, eta epe horretan hamalau bat film labur ekoiztu eta zuzendu zituen. 1969an, Ornix Films produktorea sortu zuen Francisco Bernab\u00e9rekin lankidetzan, eta izadiari eskainitako film labur eta dokumental ugari ekoitzi zituzten orduz geroztik, gehienak mendiari eta itsasoari lotuak. Sari garrantzitsuak ere eskuratu zituen bere lanekin, eta horietako hainbat kanpoko telebistetan erakutsi ziren. Ornix Films produktorearen lanen artean aipagarria da, besteak beste, \"Mar Adentro\" film luzea. Besteak beste, Euskadiko Filmategiko, Donostiako Nazioarteko Zinemaldiko eta Donostiako Aquariumeko zuzendaritza-batzordeetako kide, Andoaingo Zine eta Bideo Eskolako irakasle eta Euskal Ekoizle Independenteen Elkartearen buru izan zen."}
{"id": "274120", "revid": "336", "url": "https://eu.wikipedia.org/wiki?curid=274120", "title": "John Law", "text": "John Law (Edinburgo, Eskozia, 1671 - Venezia, Italia, 1729ko martxoaren 21a) eskoziar finantzaria izan zen.\nBiografia.\nEuropako zenbait estatutako finantza- eta banku-sistema aztertu ondoren, \"Money and Trade Considered, with a Proposal for Supplying the Nation with Money\" izeneko obra plazaratu zuen (1705, \"Diruari eta merkataritzari buruzko gogoetak\"). Estatua herri baten aberastasunaren zaindari nagusi dela argudiatu zuen eta laster Estatuko bankuak, kreditu-sistemak eta diru-papera zabalduko zirela esan zuen.\nFrantzian gauzatu zituen bere ideiak lehenengoz eta, banku pribatu bat abiapuntu hartuta, erresuma hartako banku eta kanpo-merkataritza konpainia nagusiak bildu zituen Estatuaren kontrolpeko sistema batera. Europako gainerako estatu batzuetan ere gisa horretako sistemak abiarazi zituzten. Frantziako merkataritza eta kreditu sistema bizkortu ziren, baina espekulazioak eta Lawen etsaien neurriek bankarrota ekarri zuten 1720an eta Lawek, Frantziako finantzetako arduradun nagusi une hartan, erbestera jo behar izan zuen.\nVenezian hil zen, dirurik gabe."}
{"id": "274121", "revid": "512", "url": "https://eu.wikipedia.org/wiki?curid=274121", "title": "Jorge Pacheco Areco", "text": "Jorge Pacheco Areco (Montevideo, Uruguai, 1920ko apirilaren 9a - 1998ko uztailaren 29a) politikaria eta kazetaria izan zen. Uruguaiko nazioaren eraikitzaile nagusietako bat izan zen, Melchor Pacheco y Obesen ondorengoa.\nZuzenbide eta Gizarte Zientzietako ikasketak egiten hasi zen Montevideoko Unibertsitatean; baina, ikasketak bukatu gabe, kazetaritzan eta politikan sartu zen. 1961etik aurrera \"El D\u00eda\" egunkarian hasi zen lanean, zuzendari gisa. 1965ean utzi zuen egunkaria, Gestido jeneralaren politikari buruz beraren eta egunkariaren artean zegoen ideologia bateraezintasunagatik.\n1962an diputatu hautatu zuten, eta Ogasun Batzordeko kide izan zen. Gestidoren hauteskunde kanpainan parte hartu zuen, eta hark lehendakaritza lortu zuenean (1967), lehendakariorde izendatu zuten Pacheco Areco. Gestido jenerala bederatzi hilabete geroago hil zen, eta Pachecok hartu zuen lehendakaritza bere gain, 1967ko abendutik 1972ko martxoa arte. Gero, Uruguaiko enbaxadore izan zen Espainian (1972-1976), Suitzan (1976-1980), Estatu Batuetan (1980-1982), eta Paraguain."}
{"id": "274122", "revid": "58701", "url": "https://eu.wikipedia.org/wiki?curid=274122", "title": "Gerardo Diego", "text": "Gerardo Diego Cendoya (Santander, 1896ko urriaren 3a - Madril, 1987ko uztailaren 8a) espainiar poeta izan zen, 27ko belaunaldiko kidea. 1947tik Real Academia Espa\u00f1olako kidea izan zen eta 1979an Miguel de Cervantes saria eman zioten.\nEuskal jatorrikoa zen, bere ama, Angela Zendoia Uria, Azkoitiko Ormola baserrikoa baitzen.\nBizitza eta lanak.\nDeustu, Salamanca eta Madrilen egin zituen letra-ikasketak. Rafael Albertirekin batera Espainiako Poesia Sari Nazionala sari nazionala jaso zuen \"Versos humanos\" poema bildumarekin 1925. urtean. Jose Antonio saria eta Juan March fundaziokoa jaso zituen 1946 eta 1961. urteetan. 1947an Real Academia Espa\u00f1ola erakundeko kide egin zuten\nOparotasun handiko idazlea izan zen eta bere liburuetako gai nagusiak amodioa, musika eta zezenketak dira batez ere: \"Imagen\" (1922), \"Manual de espumas\" (1924), \"Poemas adrede\" (1932), \"Biograf\u00eda incompleta\" (1953), \"Alondra de verdad\" (1941), \"La luna en el desierto \"(1948), \"Soria\" (1948), \"Variaciones\" (1954), \"Paisaje con figuras\" (1956), \"Angeles de Compostela\" (1961), \"La suerte o la muerte\" (1963), \"El cerezo y la palmera\" (1964), \"Vuelta del peregrino\" (1967), \"Versos divinos\" (1971), \"Cemento civil\" (1972), \"Un j\u00e1ndalo en C\u00e1diz\" (1974), \"Manuel Machado, poeta\" (1974), \"Lola\" (1977), \"Socia sucedida\" (1977) eta \"Carmen \"(1977)."}
{"id": "274124", "revid": "512", "url": "https://eu.wikipedia.org/wiki?curid=274124", "title": "Maximiliano I.a Josef Bavariakoa", "text": "Maximiliano I.a Josef Bavariakoa (Mannheim, 1756ko maiatzaren 27a - Munich, 1825eko urriaren 13a) Bavariako lehenbiziko erregea izan zen. 1806-1825 bitartean izan zen errege. Wittelsbacheko etxeko kidea zen.\nBizitza.\nSoldadutza Frantziako armadan egin zuen, eta jeneral izatera iritsi zen. 1795ean, anaia hil zitzaionean, Deux-Ponts-Birkenfeldeko duke bihurtu zen. 1799an lortu zuen Bavariako hautesle izatea (\"Maximiliano IV.a\"). 1801ean Rhin ibaiaren ezkerraldeko zenbait eskualde Frantziari utzi zizkion. 1805ean Tirol eta Trentoko lurraldeak eskuratu zituen.\nNapoleonen alde borrokatu zelako, Bavariako erregetzat onartu zuen hark 1806an, eta berebat Bayreuth eta Salzburgo ere erantsi zizkion bere erresumari. 1813an Napoleon utzi eta aliatuen alde jarri zen, Bavaria independentea eta osoa utziko ziotelako baldintzarekin. 1815ean galdu egin zituen eskuratutako lurralde gehienak.\nProtestantismoaren eta Ilustrazioaren aldeko erregea izan zen. 1808an Municheko Arte Ederretako Akademia sortu zuen. 1818an Bavaria Napoleonen ereduen araberako estatu zentralista bihurtuko zuen konstituzioa ezarri zuen."}
{"id": "274125", "revid": "28807", "url": "https://eu.wikipedia.org/wiki?curid=274125", "title": "Jose Wittelsbachekoa", "text": ""}
{"id": "274126", "revid": "336", "url": "https://eu.wikipedia.org/wiki?curid=274126", "title": "Ernst Mayr", "text": "Ernst Mayr (Kempten, Alemania, 1904ko uztailaren 5a - Bedford, Massachusetts, AEB, 2005eko otsailaren 3a) alemaniar biologoa izan zen.\nBiografia.\nGreifswaldeko Unibertsitatean egin zituen ikasketak 1923tik 1925era, eta Berlingo Unibertsitatean eskuratu zuen doktoregoa. Harrezkero, unibertsitate horretan lan egin zuen 1930ra arte. Gero, bi urteko bidaldia egin zuen Ginea Berrira eta Salomon uharteetara, eta hango hegaztien eta animalien bilakaera aztertzeaz arduratu zen.\n1931tik 1953ra, New Yorkeko Historia Naturaleko Amerikar Museoan lan egin zuen ikertzaile gisa, hegaztien taxonomiaren arduradun. Hain zuzen ere, bilakaerari, taxonomiari eta genetikari buruzko ikerketa lanengatik da, batez ere, ezaguna. 30eko hamarkadaren hasierarako, jabetuta zegoen Darwinen eboluzioaren teoriaren zuzentasunaz. Hala, 1937an, bat egin zuten Theodosius Dobzhanskyk \"Genetika eta moten jatorria\" liburuan azaldu zuen eboluzioaren teoria sintetiko modernoarekin. 1950ean, fosilen sailkapen alternatibo bat eman zuen, hominidoak barne hartzen zituena, eta proposamen horrek arrakasta handia lortu zuen."}
{"id": "274127", "revid": "512", "url": "https://eu.wikipedia.org/wiki?curid=274127", "title": "Jacques Mercanton", "text": "Jacques Mercanton (Lausana, 1910eko apirilaren 16a - \"ibidem\", 1996ko apirilaren 27a) suitzar idazlea izan zen. Hogeita bost urtez, literatura-irakasle izan zen Lausanako Unibertsitatean. Grinen poesia eta tragedia azaldu du obra guztian, hala kontakizunetan \u2014\"Le Secret de vos coeurs\" (1942, \"Zuen bihotzeko sekretua\"), \"La Sibylle\" (1967, \"Sibila\"), \"L'Amour dur\" (1980, \"Amodio gogorra\")\u2014 nola eleberrietan \u2014\"Thomas l'incr\u00e9dule\" (1943, \"Tomas sinesgabea\"), \"L'Et\u00e9 des Sept-Dormants\" (1974, \"Zazpi lotien uda\")\u2014. Istorio horietan, bikoteak azaltzen dira beti, eta haien zoriona arriskuan jartzen du eritasunak edo heriotzak. Bikoteen asmoak, hausnarketak eta ametsak dira, hain zuzen, testuaren muina. Obra gehienak idazleak ongi ezagutzen dituen paraje ezagun eta maiteetan kokatuta daude: Italian, Suitzako Engadinan, Bavarian eta Pragan, adibidez. Eleberrigile aparta izateaz gainera, saiakeragile bikaina da, Thomas Mann, T.S. Elliot, Lawrence Arabiakoa, On Kixote eta Frantziako klasiko handiei buruzko idazlanetan erakutsi duenez."}
{"id": "274128", "revid": "1545", "url": "https://eu.wikipedia.org/wiki?curid=274128", "title": "I\u00f1igo L\u00f3pez de Mendoza", "text": "I\u00f1igo L\u00f3pez de Mendoza (Carri\u00f3n de los Condes, Palentzia, 1398ko abuztuaren 19a - Guadalajara, 1458ko martxoaren 25a), Santillanako markesa, Gaztelako Erresumako poeta eta humanista nagusietako bat izan zen bere garaian.\nBizitza.\nArabar jatorriko familia noble batean sortu zen eta, Mendozatarren oinordeko nagusia zen aldetik, Joan II.a Gaztelakoa erregearen alde borrokatu zen gerra zibiletan, Alvaro de Lunaren aurkaria zen arren, eta musulmanen aurka. Markes titulua eman zioten Olmedoko guduaren ondoren (1445).\nKultura handiko gizona zen; gaztelaniaz gainera, galegoa, katalana, frantsesa eta italiera menderatzen zituen, liburutegi bikaina osatu eta artea sustatu zuen. Gaztelaniara bihurtu zituen Homero, Virgilio eta Senekaren obrak, eta, Petrarkaren ildotik, gaztelaniazko lehen sonetoak idatzi zituen. Herri literatura ongi ezagutzen zuen eta hamar \"serranilla\" edo herri kutsuko olerki liriko ondu zituen. Prosarako ere dohain bereziak erakutsi zituen olerki bildumari egin zion atarikoan: \"Carta Proemio al condestable don Pedro de Portugal.\""}
{"id": "274129", "revid": "105290", "url": "https://eu.wikipedia.org/wiki?curid=274129", "title": "Tlaxkalteka", "text": "Tlaxkalteka () Amerikako nahua taldeko nahuatl azpitaldeko herria. Egun desagerturik da tlaxkalteka baina Kolonen aurreko garaietan Mexikoko ordokian kokaturik zegoen. Lau jaurerri konfederatuetan (Tepetikpak, Okotelulko, Tizatlan, Quiahiztlan) eraturik zeuden, zeinek bere gobernua zuela eta guztiekiko arazoetan erabakiak elkar aditurik hartzen zituztela. Ez ziren inoiz azteken mende erori, nahiz eta bi herriok urte luzez elkarren aurka gudukatu ziren \"x\u014dchiyaoy\u014dtl\" deituriko gerra loratuetan: bi armadek borrokari ekiten zioten aurrez erabakitako egunetan eta lekuetan, bietako batek etsi arte. Kolonizatzaile espainiarrak iristean, haiei aurre egitea erabaki zuten bertako jaunek. Hern\u00e1n Cort\u00e9sek Cholulan garaitu zituen tlaxkaltekak, baina, hala eta guztiz ere, haiek izan ziren espainiarren aliaturik leialenak; azteken aurkako kanpainan, espainiarrekin batera esku hartu eta lehengo etsaiez mendekua hartu zuten, eta geroztikako kolonizazioan ere parte hartu zuten."}
{"id": "274130", "revid": "336", "url": "https://eu.wikipedia.org/wiki?curid=274130", "title": "Fritz Grasshoff", "text": "Fritz Grasshoff (Quedlinburg, 1913ko abenduaren 9a - Hudson (Quebec), 1997ko otsailaren 9a) alemaniar idazlea izan zen.\nBigarren Mundu Gerraren ondoren, Cellen bizi izan zen hogei urtez. 1983an, Hudsonera (Quebec) emigratu zuen. Barku-kapitain baten semea zenez, haren obran oso nabarmena da itsasoarekiko zaletasun eta maitasun hori, portuetako taberna-zuloetako giro zantarrean bertan ere. Grasshoffen poemei halako aire triste bat darie beti, halako deitore kutsu bat. \"Halunkenpostille\" obrak idazle kritikaria eta moralista eman zuen ezagutzera. Estilo horri eutsi zion \"Gra\u00dfhoffs unverbl\u00fcmtes Lieder und L\u00e4sterbuch\" (1965, \"Grasshorffeko abestien eta bizioen liburu metaforarik gabea\") obran. Urtebete lehenago, \"Die klassische Halunkenpostille\" (1964, \"Arloteen deboziozko liburu klasikoa\") argitaratu zuen. 50eko eta 60ko hamarraldietan, egonaldi luzeak egin zituen Suedian. Han idatzi zuen \"Neue Gedichte\" (1956, \"Poema berriak\"). 1980an argitaratu zuen lehen eleberria, \"Der blaue Heinrich\" (\"Endrike urdina\"), gerra ondoko merkatu beltzaren giroan kokatua."}
{"id": "274131", "revid": "96586", "url": "https://eu.wikipedia.org/wiki?curid=274131", "title": "Charles Gwathmey", "text": "Charles Gwathmey (Charlotte, Ipar Carolina, 1938ko ekainaren 19a - New York, 2009ko abuztuaren 3a) estatubatuar arkitektoa izan zen.\nArkitektura-ikasketak egin zituen Pennsylvaniako Unibertsitatean (1956-1959) eta Yaleko Unibertsitatean (1962an). Frantzian ikasketak sakondu ondoren, irakasle gisa hasi zen lanean 1964an, Yale, Princeton, Harvard eta Columbiako unibertsitateetan, hitzaldiak emateaz eta arkitektura-lehiaketetan parte hartzeaz gainera. Gwathmey-Siegel Architects konpainia sortu zuen 1966an, Robert Siegelekin batera. Arazo eta premia batzuen azken erantzun gisa proposatzen zuten biek arkitektura: bezeroaren beharrak, eraikuntzaren funtzioa eta abar hartu behar zirela kontuan. 1970ean, Arnold W. Brunner arkitektura saria jasotzen zuen arkitekto gazteena bihurtu zen. Lan nagusiak hauek dira: Tolan etxea (1971, Long Island, New York), Cogan etxea (1972, East Hampton, New York), Perinton egoitza (1975, Rochestertik hurbil), Disney World Convention Center (1991, Orlando, Florida) eta Solomon R. Guggenheim Museoaren zabaltze- eta berritze-lanak (1992, New York)."}
{"id": "274132", "revid": "116965", "url": "https://eu.wikipedia.org/wiki?curid=274132", "title": "Monica Seles", "text": "Monica Seles (, \"Monika Sele\u0161\"; ; Novi Sad, Voivodina, gaur egun Serbia, 1973ko abenduaren 2a) estatubatuar tenis-jokalari ohia da, jatorriz jugoslaviarra. Oso gaztetatik nabarmendu zen tenisean, eta Estatu Batuetara aldatu zen hamar urte bete aurretik, prestakuntza hobetzearren. 1989an iritsi zen profesionalen mailara, eta 1990ean irabazi zuen Roland Garros lehiaketa: Roland Garrosen historiako irabazle gazteena izan zen. 1991n, Emakumezkoen Nazioarteko Tenis Elkartearen sailkapeneko jokalaririk onena izendatu zuten. Hamazazpi urterekin, gazteena izan zen maila horretara iristen. Urte hartan eta 1992an, Australiako Irekia irabazi zuen, eta 1992an, Estatu Batuetakoa. 1993an, hurrenez hurreneko Australiako hirugarren txapelketa irabazi zuen. 1993an, labankada bat eman zioten partida baten ondoren, eta tenis profesionala alde batera utzita egon zen 1995era arte, zaurietatik sendatu zen arren erasoak ondorio psikologikoak eragin baitzizkion. Lehiaketetara itzuli eta hurrengo urtean, 1996an, laugarrenez lortu zuen garaipena Australiako Irekian."}
{"id": "274133", "revid": "96586", "url": "https://eu.wikipedia.org/wiki?curid=274133", "title": "Tot\u00f2", "text": "Tot\u00f2 \u2014jaiotza-izena: Antonio de Curtis Gagliardi Ducas Comnene di Bisanzio\u2014 (Napoli, Italia, 1898ko otsailaren 15a - Erroma, Italia, 1967ko apirilaren 15a) antzezlea eta gidoigilea izan zen.\nBizitza.\nOso gazterik hasi zen antzerkian lanean, eta berehala arrakasta handia izan zuen antzezle barregarri eta parodiagile gisa. \"Gomazko gizona\" deitzen zioten. 1937an hasi zen zineman lanean, antzerkian erabili zituen molde bereko pertsonaiak antzezten, maiz filmen gidoiak ere berak idatzirik. \"Commedia dell'arte\"-ren eragina eta umore basa, parodia, satira eta iseka dira haren antzezteko eraren ezaugarriak. B saileko film eta komediez gainera, 1960tik aurrera antzezle izan zen zinemagile ezagunen filmetan, besteak beste, eta Pasoliniren \"Uccellacci e uccellini\" (1966) filmeko protagonista \u2014horrek ospe handia eman zion\u2014 izan zen. Beste film aipagarri batzuk: \"L'allegro fantasma\" (1941), \"Il ratto delle Sabine\" (1945), \"Tot\u00f2 al Giro d'Italia\" (1948), \"Tot\u00f2 cerca moglie\" (1950), \"Dov'\u00e9 la libert\u00e0?\" (1952), \"Tot\u00f2 all'inferno\" (1955), \"I soliti ignoti\" (1958), \"Arrangiatevi!\" (1959), \"La Mandragola\" (1965)."}
{"id": "274135", "revid": "512", "url": "https://eu.wikipedia.org/wiki?curid=274135", "title": "Acerodon celebensis", "text": "Acerodon celebensis Acerodon generoko animalia da. Chiropteraren barruko Pteropodidae familian sailkatuta dago."}
{"id": "274136", "revid": "1545", "url": "https://eu.wikipedia.org/wiki?curid=274136", "title": "Cheikh Hamidou Kane", "text": "Cheikh Hamidou Kane (Matam, Senegal, 1928ko apirilaren 2a) frantsesezko idazlea da.\nBizitza.\nParisa joan zen Zuzenbideko eta Filosofiako ikasketak egitera. Urte horietan, gogoeta egin zuen Senegalen etorkizunari eta Afrika beltzaren eta Mendebaldeko modernismoaren arteko balio tradizionalen aurkakotasunari buruz.\n1959an, Senegala itzuli zen, eta garrantzizko kargu politikoak izan zituen. 1961ean, \"L'Aventure ambigu\u00eb\" eleberria argitaratu zuen. Lan hori autobiografikoa da, aldez behintzat: pertsonaia nagusia gazte bat da, islam beltzaren tradizioen eta frantses kulturaren artean bizi dena. Idazleak xake jokoko piezak balira bezala erabiltzen ditu pertsonaiak, zuriak eta beltzak aurrez aurre jarrita. Arrakasta handia eman zion egileari, baina idazteari uzteko erabakia hartu zuen, arrazoirik argitu gabe. 1995ean argitaratu zuen bigarren lana, \"Les Gardiens du temple\" (\"Tenpluko zaindariak\"). Lan horretan ere, Afrikak modernismorantz daraman bide mingarriari buruzko gogoeta egiten du."}
{"id": "274137", "revid": "58701", "url": "https://eu.wikipedia.org/wiki?curid=274137", "title": "Aristide Maillol", "text": "Aristide Maillol (Banyuls-sur-Mer, 1861eko abenduaren 8a - 1944ko irailaren 27a), frantses margolaria eta eskultorea .\nBiografia.\nPintura- eta eskultura-ikasketak egin zituen Parisko Arte Ederretako Eskolan. Haren lan guztietan \"Nabis\" taldearen eragina ikusten da, nahiz eta talde horretako kide izan ez. Berrogei urte eginak zituen arte ez zen sartu eskulturaren munduan. Rodinen inpresionismoaren eta patetismoaren kontrako jarrera erakutsi zuen hasiera-hasieratik; Greziako eta Erromako garai klasikoetako eskulturaren tradizioa gordetzea zuen helburua. Emakumezkoen eskulturak egin zituen batez ere (\"Eva\", 1900; \"Gaua,\" 1904; \"Flore\", 1911). 1901ean Greziara egin zuen bidaian indartu egin zen klasizismoarekin zuen lotura. Inolako espresionismo kritikorik erakusten ez duten eskulturekin batera, \"Monument \u00e0 C\u00e9zanne\" (1912-15) eta \"Monument \u00e0 Debussy\" (1935), ezaugarri nagusitzat dinamismoa duten beste batzuk egin zituen (\"Pens\u00e9e encha\u00een\u00e9e\", 1905). Azken lanetan, \"L\u00b4Harmonie\" (brontzez egina, 1944an) eta \"L\u00b4Ile de France\" (1934), du Maillolen eskulturak goren maila."}
{"id": "274138", "revid": "46380", "url": "https://eu.wikipedia.org/wiki?curid=274138", "title": "David Rousset", "text": "David Rousset (Roanne, Frantzia, 1912ko urtarrilaren 18a - Paris, Frantzia, 1997ko abenduaren 13a) frantses kazetaria, idazlea eta politikaria izan zen. Erresistentziako partaidea konzentrazio esparruei buruzko benetako erreferentziak diren bi liburu argitaratu zituen: \"L'Univers concentrationnaire\" eta \"Les Jours de notre mort\". Union des D\u00e9mocrates pour la R\u00e9publique UDR alderdiko kidea izan zen. 1968tik 1973ra diputatua izan zen.\nBiografia.\nLangile metalurgiko baten seme, hamalau urtekin, istripu baten ondorioz, begi bat galdu zuen. Sorbonan filosofia eta literatura ikasi zuen. 1931tik 1936ra Alemanian eta Txekoslovakian ibili zen. 1931an \u00c9tudiants Socialistes elkarteko partaidea izan zen. 1935an Section Fran\u00e7aise de l'Internationale Ouvri\u00e8reSFIO alderdiko partaidea izan zen eta urte bat geroxeago, Parisen, Parti Ouvrier Internationaliste (POI) alderdiaren sorreran hartu zuen parte. Une horretatik buru belarri Frantziak Marokon eta Aljerian aurrera zeraman kolonialismoaren aurka aritu zen. 1939an Elisabeth Elliot-ekin ezkondu zen eta hiru seme-alaba izan zituen.\n1943-1945 bitartean Alemaniara deportatu zuten, eta han nazien hilketa sistema aztertu zuen, eta, oro har, kontzentrazio esparruetako unibertsoa. Azterketa horretatik sortu ziren \"l\u00b4Univers concentrationnaire\" (1946, \"Kontzentrazio esparruetako unibertsoa\"), \"les Jours de notre mort\" (1947, \"Gure heriotza egunak\"), \"Pour la v\u00e9rit\u00e9 sur les camps concentrationnaires\" (1952, \"Kontzentrazio esparruei buruzko egia\") lanak.\nHainbat aldizkari eta egunkaritako lankide izan zen, hala nola \"Preuves\", \"Arguments\", \"La Revue internationale\", \"Le Monde\", \"le Figaro\". Bestalde, 1955ean \"Saturne \"aldizkaria sortu zuen. Is\u00e8reko diputatu izan zen 1968-1971 eta 1971-1973 urteen bitartean.\nLan aipagarriak ditu, halaber, \"Sur la guerre: sommes-nous tous en danger de guerre nucl\u00e9aire?\" (1987, \"Gerrari buruz: gerra nuklearraren arriskuan al gaude guztiok?\") saiakera geopolitikoa eta \"Une vie dans le si\u00e8cle\" (1991, \"Bizitza bat mendean\") kontakizun autobiografikoa."}
{"id": "274140", "revid": "58701", "url": "https://eu.wikipedia.org/wiki?curid=274140", "title": "William Makepeace Thackeray", "text": "William Makepeace Thackeray (Alipur, Kalkuta, India, 1811ko uztailaren 18a - Londres, Ingalaterra, 1864ko abenduaren 24a) ingeles kazetaria eta eleberrigilea izan zen.\nBiografia.\nFuntzionario baten semea zen eta aita hil zenean Ingalaterrara abiatu zen ikasketak egitera. \"Barry Lindon\" (1852) eleberria eta \"The Book of Snobs\" (1848, \"Snoben liburua\") saiakera-bilduma izan ziren egilearen lehen lanak. 1847. urtetik aurrera \"Vanity Fair\" (\"Harrokeriaren azoka\"), ohitura eleberri handia, argitaratzen hasi zen, gizartearen satira eta ikasgai moralak uztartzen zituena.\nOndorengo urteetan hitzaldi ugari eman zituen Ingalaterran eta Estatu Batuetan, eta kritikari bikain gisa agertu zen \"The English Humourists of the Eighteenth Century\" (1853, \"XVIII. mendeko umoregile ingelesak\") izenburua zuten hitzaldi sailetan. Kontakizun-liburuei dagokienez, alegiazko liburuak, liburu komikoak eta lan historikoak idatzi zituen: \"Rebecca and Rowenna\" (1850), \"The History of Pendennis\" (1849-1850, \"Pendennis-en historia)\", \"The History of Henry Esmond\" (1852, \"Henry Esmond-en historia\") eta \"The Virginians\" (1858-1859, \"Virginiatarrak\")."}
{"id": "274141", "revid": "336", "url": "https://eu.wikipedia.org/wiki?curid=274141", "title": "Guido Calogero", "text": "Guido Calogero (Erroma, 1904ko abenduaren 4a - \"ib.\", 1986ko apirilaren 17a) italiar filosofoa izan zen.\nFilosofiaren Historiaren irakasle izan zen Florentzia, Pisa eta Erromako unibertsitateetan. Gogor borrokatu zen faxismoaren aurka, eta aktibismo horretantxe oinarritu zuen bere filosofia, liberal-sozialismoaren bidetik joz, betiere. \"Presentzialismo\" izenaz bataiatu zuen bere pentsaera, eta errealitatea pentsatzearen ekimenarekin lotzen ahalegindu zen \u2014garaikide izan zuen Giovanni Gentile faxistak ez bezala\u2014, hau da, \"logos\" konkretuarekin, ez \"logos\" abstraktuarekin. Hauek dira Calogeroren idazlan nagusiak: \"I fondamenti di la logica aristotelica\" (1927, \"Logika aristotelikoaren oinarriak\"), \"La conclusione della filosofia del conoscere\" (1938, \"Ezagutzaren filosofiaren ondorioak\"), \"Il metodo dell\u00b4economia e il marxismo\" (1944, \"Ekonomiaren metodoa eta marxismoa\"), \"Difesa del liberalsocialismo\" (1945, \"Sozial-liberalismoaren defentsa\"), \"Lezioni di filosofia\" (hiru liburuki, 1946-48, \"Filosofia ikasgaiak\"), \"Verit\u00e0 e libert\u00e0\" (1960, \"Egia eta askatasuna\")."}
{"id": "274142", "revid": "512", "url": "https://eu.wikipedia.org/wiki?curid=274142", "title": "Lu\u00eds Pinto Ferreira", "text": "Lu\u00eds Pinto Ferreira (Recife, Pernambuco, 1918ko urriaren 7a - 2009ko apirilaren 7a) brasildar abokatu eta politikaria izan zen.\nPernambucoko Unibertsitate Federaleko Zuzenbide Fakultateko zuzendaria eta zuzendariordea izan zen, eta eskolak eman zituen Caruaruko Zuzenbide Fakultatean, Agreste Pernambucanon eta Brasilgo ipar-ekialdeko beste zenbait hezkuntza- eta ikerketa-erakundetan. Brasilgo humanista handienetakoa da, eta Brasilgo hezkuntzaren eta kulturaren inguruan erakutsi duen ikuspegi demokratikoagatik nabarmendu da. Politikagintzari dagokionez, senatari izan zen 1963tik 1971ra, eta kargu horretan jardun zuen garaian ikuspegi abertzaletik aritu zen Senatu Federaleko Konstituzio eta Justizia Batzordean, Hezkuntza eta Kultura Batzordean, Zerbitzu Publikoetan eta Ekonomian. Laurogeita hamar lanetik gora argitaratu zituen, Brasilen horietako batzuk eta atzerrian beste zenbait. Argitalpen ezagunena \"Soziologiako gidaliburua\" du, zeinak soziologiaren ikuspegi sistematiko eta historikoa eskaintzen baitu. Itzulpen-lanak ere egin ditu, ingelesetik, alemanetik eta errusieratik."}
{"id": "274143", "revid": "28807", "url": "https://eu.wikipedia.org/wiki?curid=274143", "title": "Jokin Gorostidi Artola", "text": ""}
{"id": "274145", "revid": "512", "url": "https://eu.wikipedia.org/wiki?curid=274145", "title": "Michel Plasson", "text": "Michel Plasson (Paris, Frantzia, 1933ko urriaren 2a) frantses orkestra-zuzendaria da.\nBiografia.\nPerkusioa ikasi zuen Parisko Kontserbatorioan, eta orkestra-zuzendaritza gero. Besan\u00e7oneko Nazioarteko Lehiaketa irabazi zuen 1962an. Estatu Batuetara joan zen trebatzera, eta han Erich Leinsdorf eta Pierre Monteuxekin aritu zen. Frantziara itzuli zenean, Metzeko Antzokiko zuzendari izan zen, eta Okzitaniako Tolosako Capitolekoa, 1968az geroztik.\nPlassonek errepertorio lirikoa eta sinfonikoa landu ditu, eta XIX. eta XX. mendeetako frantses musikagileen obrak interpretatu ditu (Jules Massenet, Emmanuel Chabrier, Gabriel Faur\u00e9, Albert Roussel, Ernest Chausson). Lan handia egin du, halaber, musikagile ezezagunen lanak ezagutarazteko, Alb\u00e9ric Magnarden lana, esate baterako. Europako orkestra handienek gonbidatu dute, eta New Yorkeko Metropolitan Operan zuzendari aritu da. Dresdengo Orkestra Filarmonikoko musika-zuzendari izendatu zuten 1994an."}
{"id": "274146", "revid": "1491", "url": "https://eu.wikipedia.org/wiki?curid=274146", "title": "Gurutzi Arregi Azpeitia", "text": "Gurutzi Arregi Azpeitia (Lemoa, 1936ko azaroaren 12a - Zornotza, 2020ko maiatzaren 6a) bizkaitar etnografoa izan zen. Etniker eta Labayru erakundeetan lan egin zuen (hasieratik, sortzaileen taldekoa izan baitzen); eta Euskal Herriko Atlas Etnografikoa koordinatu zuen.\nBiografia.\nGurutzi Lemoan jaio zen. Daniel Arregi lemoarra izan zuen aita eta Areatzako Arantzazu Azpeitia ama. Sei neba-arrebetan zaharrena izan zen bera. Ondoren, heldu ziren, Jose Mari, Juan Mari, Angel, Jesus Mari eta Luis Mari haren nebak. Gerra zibilaren eraginez Lemoatik alde egin behar izan zuten eta Enkarterrian eta Deustun bizi izan ostean, Durangora heldu zen Arregi-Azpeitia familia Gurutzik 4 bat urte zituenean. Harrezkero Durango bizi izan zen harik eta Eubako Orue egoitzara joan arte.\nHezkuntza.\nPolitika eta Gizarte Zientzietan lizentziatu zen Deustuko Unibertsitatean. \"Funci\u00f3n de la ermita en la vecindad tradicional de Bizkaia\" doktore-tesia aurkeztu zuen Unibertsitate horretan bertan.\nIbilbide profesionala.\n1972-1985 bitartean Jose Migel Barandiaranekin lan egin zuen. 1973tik Etniker proiektuan lan egin zuen Euskal Herriko material etnografikoen bilketa sistematikoa eginez. \"Euskal Herriko Atlas Etnografikoa\" koordinatu zuen, EAEko eta Nafarroako Gobernuen laguntzaz.\nEskoriatzako Irakasle Eskolan Kultura Antropologiako ikastaroak eman zituen 1982tik 1984ra. Bilboko Labayru Institutuko Etnografia Saileko zuzendaria izan zen, eta Bilboko Arkeologia, Etnografia eta Historia Museoa kudeatzen duen Patronatuko kide 1981-1989 bitartean. Eusko Ikaskuntzako idazkariorde izan zen (1979-1984), Antropologia-Etnografia Saileko lehendakari (1979-1986), eta idazkari-kudeatzaile (1982-1990).\nHerrigintzan.\nFrankismo osteko Durangoko lehenengo udalbatzan zinegotzia izan zen Arregi. Durangoko Arte eta Historia Museoaren bultzatzailea ere izan zen. Halaber, Gerediaga Elkarteko lehenengo bazkideetakoa. Ondoren, idazkari kargua hartu zuen elkartean. Beste hainbat kultur mugimendutan ere parte hartu zuen, Durangoko Kurutziaga ikastolaren sorreran esate baterako. \u00a0\nHeriotza.\n2020ko maiatzaren 6an hil zen Gurutzi. Labayruko kideek agur sentituak dedikatu zizkioten, tartean Adolfo Arejita fundazioko zuzendariak:"}
{"id": "274147", "revid": "512", "url": "https://eu.wikipedia.org/wiki?curid=274147", "title": "Acerodon humilis", "text": "Acerodon humilis Acerodon generoko animalia da. Chiropteraren barruko Pteropodidae familian sailkatuta dago."}
{"id": "274148", "revid": "96586", "url": "https://eu.wikipedia.org/wiki?curid=274148", "title": "Adelbert von Chamisso", "text": "Adelbert von Chamisso de Boncourt edo Louis Charles Ad\u00e9la\u00efde de Chamissot (Boncourt, Champagne, Frantzia, 1781eko urtarrilaren 30a - Berlin, Alemania, 1838ko abuztuaren 21a) alemaniar idazlea izan zen.\nBiografia.\nJatorriz frantziarra zen; Izuaren garaian joan zen Alemaniara (1792). 1815ean itsasoratu zen mundu osoan barrena, naturari buruzko ikerketak egiteko asmotan. Bidaldia amaitu eta Berlingo Botanika Museoaren zuzendari izendatu zuten. Bidaia horren fruitu, \"Reise um die Welt\" (\"Munduaren inguruko bidaia\") liburua eman zuen argitara geroago, 1836. urtean.\n\"Peter Schlemihls wundersame Geschichte\" (1824, \"Peter Schlemihlen istorio miresgarria\", Asun Garikanok euskaratua) lana erbestean dagoenaren aitorpena da, itzala galdu zuen gizon baten historia; bertan, errealitatea eta fantasia nahasten dira etengabe eta badu kutsu autobiografikorik. Olerki ugariren egilea da: \"Frauenliebe und Leben\" (\"Emakumeen maitasun eta bizitza\"). 1833. urtean \"Musen Almanaka\" aldizkariko zuzendari izendatu zuten. 1828. urtean \"Des Basquen Etcheons Klage\" (\"Etxahun euskaldunaren kexua\") olerkia Etxahun Barkoxe Zuberoako koblakariari idatzi eta eskaini zion."}
{"id": "274149", "revid": "336", "url": "https://eu.wikipedia.org/wiki?curid=274149", "title": "Margot Fonteyn", "text": "Margot Fonteyn \u2014jaiotza-izena: Margaret Evelyn Hookman\u2014 (Reigate, Surrey, Ingalaterra, Erresuma Batua, 1919ko maiatzaren 18a - Panama Hiria, 1991ko otsailaren 21a) ballet dantzaria eta aktorea izan zen.\nBizitza.\nBere aita, \"British American Tobacco Company\" ingeniari mekaniko eta bere ama ezkontzaz kanpoko alaba bat, bera izan zen balletera hurbilbu zuena.\n1931an, Shanghai-ra mugitu ziren, aitak lana topatu zuelako George Goncharov-ekin. 1934ean, Londresera bueltatu zen amarekin dantza-ikasketekin jarraitzeko. Seraphima Astafieva, Vera Volkova eta Ninette de Valois bezalako dantzari maistrarekin ikasi zuen. Bere aitonak alaba onartu ez zuenez bere abizena (Fontes) erabiltzea ukatu eta Fonteyn erabiltzen hasi zen.\n1934an, Vic-Wells ballet konpaniaren kide izan zen (gero Sadler's Wells Ballet eta geroago Royal Ballet deitua). Handik urte batera, Alicia Markova britainiar dantzari ospetsuak dantzatutako pertsonaia gehienak dantzatzeko aukera eskaini zitzaion. 1940rako Sadler's Wells konpainiako \"prima ballerina\" zen.\n1946ean, Bigarren Mundu Gerra amaitu eta gero, Tchaikovsky-ren Loti Ederra aurzketu zuen Jorge eta Maria errege-erreginaren aurrean, Isabel eta Margarita printzesak zirela oraindik, obra hori bere ibilbideko obrarik txalotuena izan zen. Hortik aurrera, Paris eta New Yorken dantzatu, Times eta Newsweek bezalako egunkarietan agertu eta Massine, Roland Petit eta Balanchineren koreografiak datzatu zituen. Besteak beste, Frederick Ashton britainiar koreografoaren ballet askotako paper nagusiak jokatu zituen.\n1954an, Royal Academy of Dancingeko (RAD) lehendakari izendatu zuten eta 1956an, Grace Kelly eta Rainieroren ezkontzan dantzatu zuen.\n1959an, Panamako Estatu Kolpean murgilduta egon zen, Panamako kartzelan 24 orduz egon zen eta New Yorkera deportatu zuten gero. Bere senarra, Fidel Castroren laguntzarekin, Ernesto de la Guardia presidentea kargutik kentzeko. Senarra herrialdetik ihesean ari zela Margaretek bere burua entregatu zuen polizia nahasteko.\nRudolf Nureyev dantzariaren dantzakide izan zen hark Royal Balleten jardun zuen urteetan. 1979an, Royal Balletek \"prima ballerina assoluta\" tituluaz saritu zuen."}
{"id": "274150", "revid": "28807", "url": "https://eu.wikipedia.org/wiki?curid=274150", "title": "Margaret Hookman", "text": ""}
{"id": "274151", "revid": "336", "url": "https://eu.wikipedia.org/wiki?curid=274151", "title": "J\u00f3zef Poniatowski", "text": "J\u00f3zef Antoni Poniatowski printzea ( ahoskatua; Viena, \u2013 Elster Zuria, ) poloniar jenerala izan zen. Austriako gudarosteko kide zen (1778). Josef II.aren laguntzaile zela, bere herrira itzuli behar izan zuen (1789).\nHegoaldeko gudarosteko jeneral izendatu zuten eta errusiarrak egotzi zituen Ziele\u0144ceraino, baina, erregeak hala aginduta, armak utzi eta erbestera jo behar izan zuen (1792). Varsovia defendatu zuen prusiarren aurka, baina hiriak etsi zuenean atzerrira jo behar izan zuen bigarrenez (1794). Prusia gainbehera etorri zenean Varsoviako Dukerri Handiko Gerra ministro izendatu zuen Napoleonek. Bertako gudarostea berriro antolatu ondoren Austriari gerra egin zion (1809). Raszyn hiria babestu ondoren Galitzia matxina zedin lortu zuen (1809). Armadako jeneral nagusia zela Errusiako kanpainetan parte hartu zuen eta Smolensken eta Moskun borrokatu zen. Napoleonen jarraitzaile izan zen azkena arte, eta Poloniako gudarostea berriro antolatu zuen. Leipzigeko erreinuko mariskal izendatu zuen 1813an Napoleonek. Elster ibaian hil zen itota."}
{"id": "274152", "revid": "65203", "url": "https://eu.wikipedia.org/wiki?curid=274152", "title": "Robbie Robertson", "text": "Jaime Royal \"Robbie\" Robertson (Toronto, - Los Angeles, 2023ko abuztuaren 9a) kanadar musikaria izan zen. The Band taldeko burua izan zen bederatzi urtez, eta ospe handia izan zuen talde harekin 1970eko hamarraldian, nahiz eta berak idatzitako abestiak gutxitan abesten zituen. Taldea desegin zelarik, hamaika urte eman zituen isilik, baina, halako batean, entzuleek ia ahaztuta zutenean, bakarkako debuta egin zuen \"Robbie Robertson\" izeneko diskoarekin (1987), eta arrakasta itzela lortu zuen berriro, Erresuma Batuan, nagusiki. Robertsonek baliabide urri zituen garai hartan, baina emaitza bikaina lortu zuen lan hartan egindako inbertsio handi eta prozesu luzearekin. Hainbat lagunen lankidetza bilatu zuen, U2 taldeko kideena, Peter Gabrielena, etab. Disko hartatik ateratako \"Somewhere Down the Crazy River\" singlean, lan aparta egin zuen Robertsonek. Oro har, disko bikaina zela esan daiteke, baina hura izan zen, itxuraz, Robertsonen bakarkako lehen eta azken diskoa."}
{"id": "274153", "revid": "56334", "url": "https://eu.wikipedia.org/wiki?curid=274153", "title": "Eric Wieschaus", "text": "Eric Frank Wieschaus (South Bend, Indiana, AEB, 1947ko ekainaren 8a -) estatubatuar biologoa da.\nBiografia.\nFisikako eta biologiako ikasketak egin zituen Estatu Batuetan, South Bend eta Yale unibertsitateetan. Suitza, Frantzia, Alemania eta Estatu Batuetan egin du lan, eta New Jerseyn (Princetoneko Unibertsitateko Biologia Molekularreko Sailean) aritu da azkeneko urteetan.\n70ko hamarkadan, Nobel saridun Christiane Nusslein-Volhardekin ikasi zuen, Heidelbergeko Biologia Molekularreko Europar Laborategian, helburu berarekin biek: drosofila euliaren arrautza enbrioi zatikatu nola bihurtzen zen aurkitzea. Urtebeteko lanaren ondoren, hamabost gene desberdin bereizi zituzten, eta gene horietan aldaketak eginez gero enbrioiaren zatikatzean akatsak sor zitezkeela aurkitu zuten.\n1980an argitaratu zituzten lehenbiziko ondorioak, umekiaren garapena kontrolatzen duten geneak gen jakin batzuk direla zehaztu ondoren. Lan horri esker, Medikuntzako Nobel saria jaso zuen 1995ean, Christiane N\u00fcsslein-Volhard alemaniarrarekin eta Edward B. Lewis estatubatuarrarekin batera."}
{"id": "274155", "revid": "28807", "url": "https://eu.wikipedia.org/wiki?curid=274155", "title": "Eric F. Wieschaus", "text": ""}
{"id": "274156", "revid": "512", "url": "https://eu.wikipedia.org/wiki?curid=274156", "title": "Hans Holbein Zaharra", "text": "Hans Holbein Zaharra (Augsburgo, Bavaria, , - Issenheim, Alsazia, 1524) alemaniar margolari eta marrazkilaria izan zen. Ulmen ikasi ondoren, Herbeheretan izan bide zen. Gero Augsburgora joanik, erretaulak egiteko lantegi baten buru izan zen. Espresioen bortiztasuna eta forma kizkurtuak gogoko dituen tradizio germaniarraren ildotik taxutuak ziren Holbeinen erretaulak, eta oso estimatuak izan ziren haren garaian.\nGotiko berankorraren ezaugarri garbi-garbiak ditu. Hona erretauletariko batzuk: Domingotarrena (Frankfurt), Andredena Mariaren basilikakoa (Erroma), Augsburguko San Pauloren basilikakoa. Erlijiozko koadroak, berriz: \"Santa Mariaren bizitzako pasarteak\" (Augsburgoko katedrala), \"Amabirjinaren heriotza apostoluek inguraturik\" (Basilea), etab.\nZehaztasun handiko erretratugilea ere bada, zenbaitetan soil eta lehor samar gertatzen den arren (zenbaitetan bere semeak egindakotzat hartu dira). Azken aldera, italiar estiloko gaiak bere egin zituen eta formak leundu (\"Gaztetasunaren iturria\", 1519)."}
{"id": "274157", "revid": "512", "url": "https://eu.wikipedia.org/wiki?curid=274157", "title": "Ambrosio Huitzi", "text": "Ambrosio Huitzi Miranda (Burlata, 1880ko apirilaren 20a - Valentzia, 1973ko azaroaren 9a) nafar historialaria eta idazlea izan zen. Arabista handia izan zen (lau urtez bizi izan zen Beiruten). Latineko katedra lortu zuen Baezako Unibertsitatean (Jaen). Valentzian bizi izan zen Espainiako Gerra Zibilaren garaian, eta errepublikaren aldeko idatzi bat ere egin ez zuen arren, gerra ondoren etxea hartu, bipildu, liburu guztiak erre zizkioten eta kartzelara eraman zuten. Han eduki zuten hiru urtez, masoia zela eta. Obra nagusiak: \"Las grandes batallas de la reconquista durante las invasiones africanas\" (1956), \"Historia pol\u00edtica del imperio almohade\" (1957), \"Colecci\u00f3n de cr\u00f3nicas \u00e1rabes de la Reconquista\" (lau liburuki, 1963-1969) eta \"Historia musulmana de Valencia y su religi\u00f3n. Novedades y rectificaciones\" (hiru liburuki, 1970). Haren lagun Evariste L\u00e9vi-Proven\u00e7al arabista frantsesaren \"Al-Hulal al-mawsyya\" izeneko obra itzuli zuen gaztelerara, 1952an. \"L\u00b4Encyclop\u00e9die de l\u00b4Islam\" lanean parte hartu zuten Espainiako hiru idazleetako bat izan zen."}
{"id": "274158", "revid": "1545", "url": "https://eu.wikipedia.org/wiki?curid=274158", "title": "Ambrosio Huici Miranda", "text": ""}
{"id": "274159", "revid": "336", "url": "https://eu.wikipedia.org/wiki?curid=274159", "title": "Ana Fidelia Quirot", "text": "Ana Fidelia Quirot (Palma Soriano, Santiago de Cuba, 1963ko martxoaren 23a) kubatar atleta ohia da. Kultura fisikoko ikasketak egin zituen. 1968an, Iberoamerikako II Atletismo Txapelketan, urrezko domina bana irabazi zuen 400 eta 800 metroko probetan. Handik aurrera, proba horietako lasterkari onenetako bat izan zen. 1987tik 1990era, 39 aldiz irabazi zuen 800 metroko proba, behin ere huts egin gabe, eta 15 aldiz, 400 metrokoa. Seuleko Olinpiar Jokoetan (1988), ezin izan zuen parte hartu, Kubaren boikotagatik. Nazioarteko probetan, ordea, jokoetako finaleko partaide guztiak menderatu zituen. 1992ko Olinpiar Jokoetan, Bartzelonan, hirugarrena izan zen 800 metroko proban. Bigarren eta hirugarren mailako erredurak izan zituen etxeko istripu larri batean, eta erietxean egon behar izan zuen denboraldi batez. 1993an, Erdialdeko Amerikako eta Karibeko Jokoetan, zilarrezko domina lortu zuen 800 metroko proban. 1995ean, 800 metroko munduko txapelduna izan zen, eta 1996an zilarrezko domina lortu zuen Atlantako Olinpiar Jokoetan."}
{"id": "274160", "revid": "512", "url": "https://eu.wikipedia.org/wiki?curid=274160", "title": "Joan Ro\u00eds de Corella", "text": "Joan Ro\u00eds de Corella (Gand\u00eda edo Valentzia, 1435 - Valentzia, 1497) katalanezko idazlea izan zen.\nBizitza.\nValentziarra zen, Gandiakoa seguruenik. Apaiz katolikoa eta teologia-irakasle izan bide zen, eta haren obra XV. mendearen bigarren erdian kokatzen da. Katalanezko literaturaren lehen maisuetariko bat da. Obra ugaria utzi zuen hitz lauz, Italiako Berpizkundearen eragina erakusten duena. Prosa-lanetan gai mitikoak erabili zituen, klasikoen egokitze guztiz libreak moldatuz: \"Rahonament de Telam\u00f3 e Ulixes\" (\"Telamonen eta Uliseren arteko eztabaida\"), \"Ist\u00f2ria de Leander i de Ero\" (\"Leandroren eta Erosen historia\"), \"Ist\u00f2ria de Jason i Medea i de Ero\" (\"Jasonen eta Medearen eta Erosen historia\"), eta abar.\nOrobat, beste prosa-lan anitz idatzi zituen: hagiografikoak, Biblia gaien inguruko kontakizunak, gutunak (horien artean, Vianako printzearekikoak). Prosaz eta hitz lauz egina den \"Trag\u00e8dia de Caldesa\" (1458, \"Caldesaren tragedia\") obran amodiozko penak aipatzen ditu. Maitasunaren gaia beste poema askotan ere erabili zuen Rois de Corellak. Halaber, poema sakratuak idatzi zituen."}
{"id": "274161", "revid": "46380", "url": "https://eu.wikipedia.org/wiki?curid=274161", "title": "Jean-Lambert Tallien", "text": "Jean-Lambert Tallien (Paris, 1767ko urtarrilaren 23a - \"ibidem\", 1820ko azaroaren 16a) frantses politikaria eta kazetaria izan zen. Frantziako Iraultzako jakobino moderatuen buruzagia izan zen. Jakobinoen aldekoa izan zen iraultzaren hasieratik. 1792ko abuztuan Parisko Komunako idazkari bihurtu zen eta diputatu hautatu zuten Konbentzioaren garaian. Luis XVIII.a erregearen heriotzaren aldeko botoa eman zuen; Segurtasun Publikorako Batzordeko kide egin zuten eta ondoren armadako buru gisa borrokatu zen erregezaleen aurka Girondan.\nParisa itzuli zen 1794an, eta Osasun Publikorako Batzordeko kide egin zuten. Alabaina, batzorde haren aurka matxinatu zen: haren maitale Teresa Cabarr\u00fas atxilotzeko agindua eman zutenean, Robespierreren aurkako kolpe bat prestatu zuen. Robespierre hil ondoren, jarrera guztiz moderatuak erakutsi zituen. Euskal Herriko Konbentzioaren Gerran, tarteka jarrera ulerkorrak agertu zituen euskal lege eta instituzioekin, baita 1794ko lapurtarren deportazioa Parisen salatu ere.\nNapoleonen zerbitzari izan zen hurrengo urteetan, eta guztiz itzali zen haren ondoren. Pobre hil zen, pentsioa ukatu baitzioten erregetza berriro ezartzearen alde jokatu arren."}
{"id": "274162", "revid": "96586", "url": "https://eu.wikipedia.org/wiki?curid=274162", "title": "Mulk Raj Anand", "text": "Mulk Raj Anand (Peshawar, 1905eko abenduaren 12a - Pune, 2004ko irailaren 28a) indiar idazlea izan zen.\nAnanden lehenengo eleberrietan Indiako gizartearen biktimak ziren protagonista. \"Untouchable\" (1935, \"Ukiezina\") lanean, komun garbitzailea zen gazte batek, bere buruaren kontzientzia nola hartzen duen deskribatzen zuen. \"Two Leaves and a Bud\" (1937, \"Bi orri eta kimu bat\"), berriz, Assameko te-sail batean ingelesak langileez nola baliatzen ziren azaltzen zuen.\n1945ean \"The Big Heart\" (\"Bihotz handia\") idatzi zuen. Lan horretan, lantegi txiki batek perzkin-komunitate bateko bizitza nola aldatzen duen erakusten zuen. Anandek gai nagusi bat du: India tradizionalaren eta Mendebalde modernoaren arteko borroka. Gai horren bidez erakutsi nahi zuen Indiak antzinako ordena aldatu egin behar zuela, baina herrialdea suntsitu gabe. Gai hori argi eta garbi adierazi zuen \"The Village\" (1939, \"Herrixka\"), \"Across the Black Waters\" (1939, \"Ur beltzetan barrena\") eta \"The Sword and the Sickle\" (1942, \"Ezpata eta igitaia\") trilogian. \"Seven Summers\" (\"Zazpi uda\") lanarekin bere autobiografia saila hasi zuen."}
{"id": "274163", "revid": "512", "url": "https://eu.wikipedia.org/wiki?curid=274163", "title": "Robert Arneson", "text": "Robert Carston Arneson (Benicia, Kalifornia, AEB, 1930eko irailaren 4a - Kalifornia, 1992ko azaroaren 2a) estatubatuar eskultorea izan zen.\nBiografia.\nHamazazpi urte zituela hasi zen bere jaioterriko egunkarian astekariko kirol-karikaturak egiten. Arte-ikasketak egin zituen, eta Arteko irakaslea izan zen hainbat eskolatan. Marrazkigintza utzi eta zeramika-lanei ekin zien gero. 1950eko hamarkadaren amaieran buztinaren aukerak aztertzen hasi zen, eta ohiko ontzi eta katiluez gainera botilak ere egiten zituen.\n1962an, Kaliforniako Unibertsitateko Zeramika Departamenduko buru egin zuten, eta 1973an, bertako Arte irakasle izendatu zuten, baina ez zion sekula sormen-lanari utzi. Haren lanak eragin handia izan zuen Estatu Batuetako zeramikagintzan. Eguneroko gauzak eta gaiak erabiltzen zituen bere lanetan. Publizitate-esloganak ere sarri erabili zituen (\"Things Go Better With Coke, Diet Coke\"). Haren lanik aipagarriena \"Alice House\" (\"Aliziaren etxea\") da.\n1970eko hamarkadan erretratuak egiten hasi zen. Bere buruaren, eta lagunen, eta miresten zituen artisten umorezko erretratuak egin zituen."}
{"id": "274165", "revid": "46380", "url": "https://eu.wikipedia.org/wiki?curid=274165", "title": "Michel D\u00e9on", "text": "Michel D\u00e9on (Paris, Frantzia, 1919ko abuztuaren 4a - Galway, Irlanda, 2016ko abenduaren 28a) frantses idazlea izan zen.\nFrantziako Akademiako kide izan zen 1978tik.\nBiografia.\nZuzenbide-ikasketak egin zituen Parisko Unibertsitatean, baina literaturaren mundua aukeratu zuen lanbide gisa.\n1950ean idatzi zuen lehen lana, \"Je ne veux jamais l\u00b4oublier\" (\"Ez dut sekula ahaztu nahi)\". Estilo intimista zuen, eta trebetasun harrigarria zuen bihotzeko gauzez idazteko: \"Les Trompeuses Esp\u00e9rances\" (1956, \"Gezurrezko itxaropenak\"), \"Fleur de colchique\" (1957, \"Azpelar lorea\") eta \"Les Gens de la nuit\" (1958, \"Gaueko jendea\"). Gero, \"L\u00b4Arm\u00e9e d\u00b4Alg\u00e9rie et la pacification\" (1959, \"Aljeriako armada eta bakegintza\") saiakera eta \"La Carotte et le B\u00e2ton\" (1960, Ipar Afrikako terrorismoaren kontrako eleberria) idatzi zituen.\nInteralli\u00e9 saria jaso zuen 1970ean, \"Les Poneys sauvages\" (\"Poney basatiak\") lanagatik.\nAzken urteetan, Irlanda hartu zuen bizilekutzat, eta Stendhalen aztarna sumatzen zaio han idatzitako hainbat lani: \"Jeune homme vert\" (1975, \"Gizon gazte berdea\") eta \"Les Vingt Ans du jeune homme vert\" (1977, \"Gizon gazte berdearen hogei urteak\").\nHaurrentzako ipuinak ere idatzi zituen: \"Tomas eta Infinitua\"."}
{"id": "274166", "revid": "512", "url": "https://eu.wikipedia.org/wiki?curid=274166", "title": "Maurizio Pollini", "text": "Maurizio Pollini (Milan, Italia, 1942ko urtarrilaren 5a) piano-jotzailea da.\nBizitza.\nBederatzi urte zituela egin zuen debuta, eta hamabost urte zituenerako ospetsua zen Italian, Chopinen estudioez egindako interpretazioak prentsan eragindako mirespenari esker, batez ere. 1959an, Milango Kontserbatorioaren titulua eskuratu zuen. Hurrengo urtean, Chopin Nazioarteko Lehiaketa irabazi zuen Varsovian; lehiaketa hartako interpreterik gazteena zen. Harrezkero, Arturo Benedetti Michelangeli italiarrarekin ikasi zuen, eta hainbat kontzertu eman zituen mundu guztian zehar.\nOso errepertorio zabala du, Bachen lanez gainera, Boulezenetara, Chopin, Bart\u00f3k, Schubert, Prok\u00f3fiev eta Sch\u00f6nbergenak interpretatu ditu. 1982az gero, zuzendari sinfoniko eta operako zuzendari gisa ere lan egin du. Pollinik oso estilo berezia erakutsi du, eta zorroztasun intelektual handiko piano-jotzailea da. Hori dela eta, musikatik urrun dagoela irudi lezake tarteka, baina goraipagarria da interpretazioetan erakusten duen garbitasuna."}
{"id": "274167", "revid": "512", "url": "https://eu.wikipedia.org/wiki?curid=274167", "title": "Acerodon jubatus", "text": "Acerodon jubatus edo Filipinetako azeri hegalaria Acerodon generoko animalia da. Chiropteraren barruko Pteropodidae familian sailkatuta dago."}
{"id": "274168", "revid": "336", "url": "https://eu.wikipedia.org/wiki?curid=274168", "title": "Sergei Vasilievitx Rachmaninov", "text": ""}
{"id": "274169", "revid": "69477", "url": "https://eu.wikipedia.org/wiki?curid=274169", "title": "Sergei Vasilievitx Rakhmaninov", "text": ""}
{"id": "274170", "revid": "336", "url": "https://eu.wikipedia.org/wiki?curid=274170", "title": "Peter Snell", "text": "Sir Peter Snell (Opunake, 1938ko abenduaren 17a - Dallas, Texas, 2019ko abenduaren 12a) zeelandaberritar atleta izan zen.\nGaztetatik zaletu zen kirolarekin, baina oso berandu hasi zen lasterkari gisa. Izan ere, tenis, cricket, igeriketa eta eskaladan nabarmendu zen hasieran, eta ustekabean zaletu zen lasterketarekin, sasoian egoteko entrenatzearen poderioz. Arthur Lydiardek entrenatzailearekin lanean jardun zuen, eta 1959an 2.000 metroko, milia erdiko eta miliako lasterketetako garaipenak eskuratu zituen. 1960ko Olinpiar Jokoetan, Erroman, urrezko lehen domina irabazi zuen, 800 metrotan, eta munduko errekorra ezarri zuen. 1962an, gainditu egin zituen miliaren marka, 800 metroko lasterketarena eta 880 yardakoarena. Ospe handiko lasterkaria izatera iritsi zen denbora gutxian, eta 1964an garaipen sonatua lortu zuen berriro Tokion; izan ere, 1.500 metroko lasterketan parte hartzen zuen lehen aldia izan arren, urrezko domina eskuratu zuen proba horretan eta 800 metrokoan. 1965ean erretiratu zen, baina historiako ibilbide ertaineko lasterkari handienetakotzat hartzen da."}
{"id": "274171", "revid": "46380", "url": "https://eu.wikipedia.org/wiki?curid=274171", "title": "Jean-Claude Brisseau", "text": "Jean-Claude Brisseau (Paris, Frantzia, 1944ko uztailaren 17a - ibidem, 2019ko maiatzaren 11) frantziar zinemagilea izan zen.\nBizitza.\nFrantseseko irakasle izan zen Aubervilliersko eskola batean, eta lan horretan ari zen lehenengo film luzea aurkeztu zuenean: \"Un jeu brutal\" (1983, \"Joko basati bat\"). Lan horretan, aita hiltzaile bat eta haren seme elbarritua dira pertsonaia nagusiak, eta ankerkeriaren pedagogia moduko batek lotzen ditu. \"Noce blanche\" (1989, \"Eztei zuria\") lanean, aurrez aurre jartzen ditu ikasle bat eta haren irakaslea, baina harreman horrek fede erromantikoa bezain mistikoa erakusten du. \"C\u00e9line\" (1992) filmean, areagotu egiten da aurreko lanetako oinarri erlijiosoa. \"De bruit et de fureur\" (\"Zaratari eta indarkeriari buruz\") beste era bateko filma da, hiri bateko auzo pobreenetako errealitate soziala erakusten duena. \"L'Ange noir\" (1994, \"Aingeru beltza\") lanean, zalantzan jartzen da emakume baten misterioa, eta maisutasun handiz nahasten ditu zintzotasuna eta zolitasuna. Brisseau hiri handietako aldirietako bortxakeria erakusteagatik egin da batez ere ospetsu."}
{"id": "274173", "revid": "336", "url": "https://eu.wikipedia.org/wiki?curid=274173", "title": "Thomas Ming Swi Chang", "text": "Thomas Ming Swi Chang (Shantou, Txina, 1933ko apirilaren 8a) kanadar medikua da, zelula artifizialaren asmatzailea.\nAitona sendagilea zuen, eta bizikletan joan ohi zen aldirietan zituen gaixoez arduratzera. Montr\u00e9algo McGill Unibertsitatean (Kanada) egin zituen ikasketak, eta, artean ikaslea zela, munduko lehen zelula artifiziala asmatu zuen, 1957an. Changen burutazioa eragile biologikoak (entzimak, esate baterako) eduki zitzaketen plastikozko mikrokapsula ultrameheak egitea izan zen: plastikozko mintzaren irazkortasuna kontrolatzen bazuen, zelula artifizialaren pareta zeharkatzen zuena ere kontrola zezakeen, eta hala, benetako zelulen funtzio asko imitatzeko modua izan zezakeen. Fisiologiako espezialitatean Fisikako doktoregoa eskuratu ondoren, Changek odol artifiziala garatu zuen, lehen aldiz, eta giltzurrun, gibel eta pankrea artifizialak ere landu zituen. Nahiz eta organo artifizial horiek eragozpenak ere badituzten, Changen asmakizunak askotan erabili izan dira denboraldi baterako soluzio gisa. Kanadako Ordena jaso zuen."}
{"id": "274174", "revid": "96586", "url": "https://eu.wikipedia.org/wiki?curid=274174", "title": "Jos\u00e9 Napole\u00f3n Duarte", "text": "Jos\u00e9 Napole\u00f3n Duarte (San Salvador, 1925eko azaroaren 23a - San Salvador, 1990eko otsailaren 23a) salvadortar politikari eskuindarra izan zen. El Salvadorko presidentea izan zen 1984-1989 bitartean.\nBizitza.\n1984an El Salvadorko lehendakari aukeratu zuten, Alderdi Kristau Demokratak bultzatuta eta armadaren laguntzaz. Haren agintaldian Nazio Askapenerako Farabundo Mart\u00ed Frontea (FMLN) gerrillaren aurkako borroka indartu zen, eta Estatu Batuetan prestaturiko nekazaritzaren erreforma bat gauzatzen saiatu zen. Neurri horiek ez zuten emaitza onik izan: gerrillaren aurkako gerran, Estatu Batuek lagunduriko El Salvadorko armadak ez zuen inolako garaipenik lortu; herritarren artean milaka lagun hil eta erbesteratu behar izan zuten, eta bertako oligarkiak ezezko biribila eman zien Duarteren gobernuak proposaturiko berrikuntza txikiei. 1984an hasi zen gerrillarekin hitz egin nahian, baina politika ezertan ere aldatu gabe. Ondoko lehendakariak, eskuin-muturreko ARENA alderdiko Alfredo Cristianik, gerrillarekin negoziatu behar izan zuen, Duarteren bide beretik hasi bazen ere (1991ko Abenduko Bakea)."}
{"id": "274175", "revid": "336", "url": "https://eu.wikipedia.org/wiki?curid=274175", "title": "Pepe Iglesias", "text": "Jos\u00e9 \u00c1ngel Iglesias S\u00e1nchez, ezagunagoa Pepe Iglesias gisa (Buenos Aires, Argentina, 1915eko otsailaren 11 - Santiago, Txile, 1991ko martxoaren 4a), argentinar antzezle komikoa izan zen.\nBiografia.\nBuenos Airesko \"vaudeville\"tan hasi zen antzerki-lanak egiten, baina Espainian lortu zuen osperik handiena, 1950eko hamarraldiaren erdialdera, Servicio Espa\u00f1ol de Radiodifusi\u00f3n irratiko irratsaioen bidez.\n\"El Zorro\" goitizena erabiliz, \"El Hotel de la sola Cama\" irratsaioa sortu zuen. Bertan, \"desarrollismo\" garaiko Espainiako arazo sozialen parodia egiten zuen. Berak interpretatutako pertsonaiarik ezagunena Finado Fern\u00e1ndez izan zen. 1960ko hamarraldia arte \"irratiko errege\" izenaz ezagutzen zuten, baina handik aurrera, telebistaren eraginez, bere ospea itzaliz joan zen.\nTelebistako saioetan eta film kaskar batzuetan parte hartu zuen arren, ez zuen telebistaren mundura egokitzen jakin. Urte batzuk lehenago Argentinako irrati eta telebistarako lanak ere egiten hasi zen. Bihotzeko gaitz batek jota hil zen, Txileko ospitale batera zeramatela, eta Buenos Airesen lurperatu zuten."}
{"id": "274176", "revid": "1491", "url": "https://eu.wikipedia.org/wiki?curid=274176", "title": "Zorro (fikziozko pertsonaia)", "text": "Zorro (euskaraz \"Azeri\") 1919 urtean Johnston McCulley idaleak sortutako fikziozko pertsonaia da, gerora liburu, komiki, film eta telesail anitzetako pertsonaia nagusia izan dena. Guztiz beltzez jantzita, gaizkileengandik babesten du jendea. \"Zorro\" Don Diego de la Vegaren alter egoa da, Goi Kaliforniako jendea babesten duen Mendebaldeko Zaharreko gai bat duen justiziero eta noblea bat da."}
{"id": "274177", "revid": "28807", "url": "https://eu.wikipedia.org/wiki?curid=274177", "title": "Jos\u00e9 \u00c1ngel Iglesias", "text": ""}
{"id": "274178", "revid": "512", "url": "https://eu.wikipedia.org/wiki?curid=274178", "title": "\u00c1ngel Mart\u00edn Municio", "text": "\u00c1ngel Mart\u00edn Municio (Haro, 1923ko azaroaren 30a - Madril, 2002ko azaroaren 23a) espainiar zientzialaria izan zen.\nGaztetan Salamancara aldatu zen familiarekin, eta han egin zituen Kimikako ikasketak, nota bikainekin. 1948tik 1951ra, Kimika Organikoko irakasle laguntzaile izan zen Madrilgo Zientzien Fakultatean. 1950ean, doktoregoa eskuratu zuen, eta, gero, Utrechtera alde egin zuen biokimikako espezialitatean ikasketak sakontzera. 1955ean, Londresen ikasi zuen, eta 1963an hango laborategi batzuetan hasi zen lanean. 1967an, Madrilgo Unibertsitate Konplutentseko Kimika Fisiologikoko katedra eskuratu zuen, eta horren aurretik eskolak eman zituen Madrilgo Unibertsitatean. Ospe handiko zientzialaria izan da nazioartean, aminoazidoen eta lipidoen metabolismoari buruz eta fosfolipidoen alorrean eta bakterioek zelulen paretan sortutako azidoen biosintesiaren eremuan egindako lanengatik. Hainbat akademia eta erakundetako kidea zen, adibidez, Zientzia Zehatz, Fisiko eta Naturalen Errege Akademiako lehendakaria eta RAEko errektoreordea, eta laurogei lanetik gora eman zituen argitara."}
{"id": "274180", "revid": "17", "url": "https://eu.wikipedia.org/wiki?curid=274180", "title": "Simon Kirwan Donaldson", "text": ""}
{"id": "274181", "revid": "56334", "url": "https://eu.wikipedia.org/wiki?curid=274181", "title": "Nekane Lasarte", "text": "Nekane Lasarte Makulegi (Donostia, Gipuzkoa) gipuzkoar sopranoa da.\nBiografia.\nDonostian eta Parisen egin zituen musikako ikasketak. Pizkundeko nahiz barrokoko musika landu du, batez ere. 1949tik 1960ra bitartean, 250 emanaldi inguru eskaini zituen Etorki, Stella Maris eta Uso Txuri abesbatzekin. 1961etik 1965era bitartean, aldiz, Nadia Sauvageren Compagnie Grand Si\u00e8cle taldearekin kantatu zuen (1.500 emanaldi).\n1980. urteaz geroztik, Espainiako eta Euskal Herriko orkestrak lagunduta kantatu izan du. Euskal Telebistan, Frantziakoan, Belgikakoan, Alemaniakoan eta Espainiakoan kantaldiak eskaini ditu. Kantu-irakasle da, baita oso gogoko dituen Erdi Aroko eta Pizkundeko musikan aditua ere. Aro horietako musika lantzen duen Eresmin Abesbatza sortu zuen, hain zuzen, 1994an, eta horren zuzendari da. Adineko lagunez osatutako bi abesbatza ere zuzentzen ditu. Eresmin abesbatzarekin \"Lau Haizetara\" diskoa kaleratu zuen 2000. urtean, antzinako musikari eskainia."}
{"id": "274182", "revid": "512", "url": "https://eu.wikipedia.org/wiki?curid=274182", "title": "Acerodon leucotis", "text": "Acerodon leucotis Acerodon generoko animalia da. Chiropteraren barruko Pteropodidae familian sailkatuta dago."}
{"id": "274183", "revid": "15251", "url": "https://eu.wikipedia.org/wiki?curid=274183", "title": "Francisco Jos\u00e9 Llera", "text": "Francisco Jos\u00e9 Llera Ramo (Caravia, Asturias, Espainia, 1950eko apirilaren 1a) Euskal Herrian errotutako irakaslea da.\nBiografia.\n1982an Deustuko Unibertsitatean lortu zuen doktoregoa Politika Zientzietan eta Soziologian. EHUko Gizarte eta Informazio Zientzien Fakultateko dekanordea (1983-1987) eta Zientzia Politikoak eta Nazioarteko Ikerketa Saileko zuzendaria (1991-1993) izan da.\nPolitika eta Administrazio Zientzietako katedraduna da 1992az geroztik, eta sail horretako zuzendari-lanetan aritu zen 2007an hauteskundeak galdu zituen arte. Espainiako eta nazioarteko unibertsitate askotan aritu da eskolak ematen, hain zuzen ere, 2009 urteaz geroztik irakasle lanetan dihardu Sevillako Pablo Olavide Unibertsitatean. Soziologiako Euskal Elkarteko (1977-1981 eta 1989-1993), Soziologiako Espainiar Federazioko (1991-1995) eta Espainiako Politika eta Administrazio Zientzien Elkarteko lehendakaria izan da.\nPolitikagintzan, Eusko Sozialistak, Euskadiko Ezkerra eta PSE-EE-PSOE alderdietako kide izan da.\nHainbat aldizkaritako erredakzio-kontseiluko kide izan da, hala nola \"Revista Espa\u00f1ola de Investigaciones Sociol\u00f3gicas\" (\"REIS\"), \"Revista Espa\u00f1ola de Ciencia Pol\u00edtica\", \"Cuadernos de Alzate\", \"ZER\" eta \"Inguruak\".\n1995 eta 1998 urteen artean EUSTATeko zuzendari izan zen."}
{"id": "274184", "revid": "28807", "url": "https://eu.wikipedia.org/wiki?curid=274184", "title": "Francisco Jos\u00e9 Llera Ramo", "text": ""}
{"id": "274185", "revid": "58701", "url": "https://eu.wikipedia.org/wiki?curid=274185", "title": "Vicente Molina Foix", "text": "Vicente Molina Foix (Elx, Valentzia, 1946ko urriaren 18a) gaztelania idazlea eta zinemagilea da.\nBizitza.\nZuzenbidea eta Letrak ikasi zituen Madrilgo Unibertsitatean. \"68ko belaunaldia\" delakoaren kide da. Molinaren lana barnekoia da beti, eta amets surrealisten paisaietan barrena aritzen da.\nIdatzi dituen eleberrien artean, aipatzekoak ditu: \"Museo provincial de los horrores\" (1970, \"Izugarrikerien Probintzia Museoa\"), \"Busto\" (1973), \"La comuni\u00f3n de los atletas\" (1979, \"Atleten komunioa\"), \"Los padres viudos\" (1983, \"Guraso alargunak\"), \"La quincena sovi\u00e9tica\" (1988, \"Hamabostaldi sobietarra\"), \"La edad de oro\" (1993, \"Urrezko aldia\"), \"La misa de Baroja\" (1995, \"Barojaren meza\") eta \"La mujer sin cabeza\" (1997, \"Bururik gabeko emakumea\").\n\"Los abrazos del pulpo\" (1985, \"Olagarroaren besarkadak\") eta \"Don Juan \u00faltimo\" (1994, \"Don Juan azkena\") dramak ere idatzi ditu. Operako libreto bat ere idatzi du, \"El viajero indiscreto\" (1990, \"Bidaiari lotsagabea\"), Luis de Pablos musikagilearentzat.\n1990ean, \"Los esp\u00edas del realista\" poesia-liburua idatzi zuen."}
{"id": "274187", "revid": "10891", "url": "https://eu.wikipedia.org/wiki?curid=274187", "title": "Heinrich Wilhelm Olbers", "text": "Heinrich Wilhelm Matthias Olbers (Albergen, Alemania, 1758ko urriaren 11 - Bremen, Alemania, 1840ko martxoaren 2a) alemaniar fisikari eta astronomoa izan zen. Kometen orbitak kalkulatzeko lehen metodo zehatza asmatu zuen 1797an. 1815eko kometa aurkitu zuen, geroztik haren izenaz ezagutu dena: 13P/Olbers kometa. Bi asteroide ere aurkitu zituen, Pallas (1802an) eta Vesta (1807an)."}
{"id": "274188", "revid": "56334", "url": "https://eu.wikipedia.org/wiki?curid=274188", "title": "William Vickrey", "text": "William Vickrey (Victoria, Columbia Britainiarra, 1914ko ekainaren 21 - New York, 1996ko urriaren 11) kanadar ekonomialaria izan zen. Yaleko eta Columbiako unibertsitateetan, Estatu Batuetan, egin zituen ikasketak. 1946tik aurrera, Yaleko Unibertsitatean Ekonomia Politikoko eskolak eman zituen. Bere lanaren parte handi bat enkanteen eragina hobetzeko bideak aztertzea izan da. Bigarren prezioko enkanteak deitutako bidea proposatu zuen: enkantean lehian ari direnek idatziz aurkeztu behar dute beren eskaintza; gehien eskaintzen duenari adjudikatuko zaio, baina bigarren prezio handiena besterik ez du ordainduko. Vickreyren arabera, era horretara enkantea \"sozialki eraginkorra\" da, gehien ordaintzeko prest dagoen pertsonak lortzen baitu enkantean jarritako gaia. 1996ko urrian Ekonomiako Nobel saria jaso zuen, James Mirrlees britainiarrarekin batera."}
{"id": "274190", "revid": "46380", "url": "https://eu.wikipedia.org/wiki?curid=274190", "title": "Jean-Claude Forest", "text": "Jean-Claude Forest (Le Perreux-sur-Marne, 1930eko irailaren 11a - Paris, 1998ko abenduaren 29a) komiki-idazle eta komiki-marrazkilari frantsesa izan zen. Barbarella pertsonaiaren sortzailea. Arte eta Lanbide Eskolan ikasten ari zela hasi zen istorioak idazten eta marrazten. Haren lehenengo lan ezaguna Stevensonen \"Gezi beltza\"ren bertsio bat da. Geroxeago, zientzia-fikzioko kontakizunetarako ilustrazioak egiten hasi zen buru-belarri. \"Fiction\" aldizkarirako eta Hachette argitaletxerako azalak egin zituen, besteak beste. Haren lanik arrakastatsuena, baina, \"V Magazine\" aldizkariarentzat lanean ari zela, Barbarella pertsonaia sortzea izan zen. Hura izan zen helduen komikietako lehen emakume heroia. Barbarellaren istorioa hizkuntza askotara itzuli zen, eta 1968an, Roger Vadimek film bat egin zuen pertsonaia hura oinarri hartuta. Barbarellaren papera Jane Fonda estatubatuar antzezle ezagunak egin zuen. Beste lan batzuen artean, 1962an, \"Okapi\" aldizkariaren ardura hartu zuen. 1986an, Sierreko (Suitza) komiki-lehiaketan, bere obra osoarengatik saritu zuten."}
{"id": "274191", "revid": "336", "url": "https://eu.wikipedia.org/wiki?curid=274191", "title": "June Allyson", "text": "June Allyson, jaiotza-izenaz Eleanor Geisman (Bronx, New York, AEB, 1917ko urriaren 7a - Ojai, Kalifornia, AEB, 2006ko uztailaren 8a), estatubatuar antzezlea, dantzaria eta abeslaria izan zen.\nBiografia.\nErrebistetan eta film labur batzuetan lan egin ondoren, \"Panama Hattie\" filmean lan egitera deitu zuten, Betty Hutton antzezlearen ordezko. Gero, Broadwayn, \"Best Foot Forward\" filmean lan egitera deitu zuten. Film horrek zabaldu zizkion zinemako ateak, Metro Goldwyn Mayerren sartzeko aukera eman baitzion.\nHamar urtez, agindu zizkioten paper guztiak jokatu zituen. Besteak beste, \"Bihotzaren taupaden arabera\", \"Bostongo bi ahizpa\" eta \"Hiru Mosketariak\" filmetan lan egin zuen, eta \"Jo\"ren papera jokatu zuen \"Emakumetxoak\" filmean, Elizabeth Taylor eta Janet Leighekin batera. 1954an, \"Musika eta malkoak\" filmean parte hartu zuen, James Stewartekin.\nHamarraldi hartako gainerako lanetatik, aipagarriak dira \"Handinahien dorrea\" (1954, Robert Wise), eta \"Maitasun interludioa\" (1959, Douglas Sirk). 1954an, bere senar Dick Powellekin batera, Four Stars eskoiztetxea sortu zuen."}
{"id": "274192", "revid": "28807", "url": "https://eu.wikipedia.org/wiki?curid=274192", "title": "Ella Geisman", "text": ""}
{"id": "274193", "revid": "56334", "url": "https://eu.wikipedia.org/wiki?curid=274193", "title": "David Morris Lee", "text": "David Morris Lee (Rye, New York, Ameriketako Estatu Batuak, 1931ko urtarrilaren 20a) fisikaria da. 1952an Harvarden lizentziatu, 1955ean Connecticuteko Unibertsitatean masterra egin, eta 1959an Fisikako doktoregoa eskuratu zuen Yalen. Urte hartan hasi zen Cornell Unibertsitatean irakasle.\n1971n, zero absolutuaren inguruko tenperaturetan helio 3 isotopoa superfluido bilaka zitekeela aurkitu zuten Cornell Unibertsitateko laborategian, Robert C. Richardson lankidearekin eta haiekin lan egiten zuen Douglas D. Osheroff ikaslearekin batera. Superfluido horrek ez zuen zerikusirik 1930ean aurkitutakoarekin, eta oso ezaugarri bereziak zituen. Besteak beste, argi eta garbi erakutsi zuen kuantuen mikrofisikaren legeek gorputz makroskopikoen jokamoldea ere zuzendu dezaketela batzuetan. Aurkikuntza horrengatik hainbat sari bereganatu dituzte hiru zientzialariok; 1996ko Fisikako Nobel saria, besteak beste.\nAmerikako Arte eta Zientzien Akademiako kide aukeratu zuten 1990ean, eta Zientzien Akademia Nazionaleko kide 1991n. Gaur egun, fisika-irakasle da Texas A&amp;M Unibertsitatean, eta bere ikerketa-programa lantzen segitzen du."}
{"id": "274194", "revid": "58701", "url": "https://eu.wikipedia.org/wiki?curid=274194", "title": "Li Peng", "text": "Li Peng (Ch\u00b4eng-tu, Szechwango herrialdea, 1928ko urriaren 20a - Pekin, 2019ko uztailaren 22a) txinatar politikaria izan zen. Txinako Errepublikako lehen ministroa 1988tik 1998ra. 1930ean Chiang Kai-sheken nazionalistek hil zuten Li Shuo-hsun idazlearen semea zen.\nMoskun ikasi zuen 1948tik 1955era bitartean, eta handik aurrera, Txinako politika-proiektu nagusietan parte hartu zuen. 1979tik 1982ra Industriako ministrorde eta ministro izan zen, 1982an Alderdi Komunistako zuzendaritzan sartu zen, eta 1985ean Hezkuntzako ministro aukeratu zuten. Deng Xiaopingek egin zuen lehen ministro 1988an. Ekonomian merkatu askeko sistemarako hurbiltze-prozesuaren aldeko izan zen, eta barne-arazoei begira, zentralismoa eta kontrol estua erabili zituen. 1989ko maiatzean militarren aginpidea aldarrikatu zuen Txinako hiri nagusietan, gobernuaren aurka matxinatu ziren ikasle manifestarien aurka, eta urte bereko ekainean, ikasleen mugimendua zapal zezan baimena eman zion Txinako gudarosteari. Ehunka manifestari hil zituen Txinako gudarosteak Pekinen ekaineko egun horietan (Tiananmen plazako protestak). Gertakizun horien ondoren, Li Peng berriz hautatu zuten bere karguetarako. 1998an, ordea, lehen ministro kargua utzi behar izan zuen. Kargua Zhu Rongji utzi ondoren, Herri Batzar Nazionalaren presidente hautatu zuten."}
{"id": "274195", "revid": "46380", "url": "https://eu.wikipedia.org/wiki?curid=274195", "title": "Jean Malaurie", "text": "Jean Malaurie (Mainz, Alemania, 1922ko abenduaren 22a -) frantses antropologoa eta geografoa da.\nBiografia.\nEmmanuel de Martonneren ikasle izan zen Parisko Geografia Institutuan 1944tik 1948ra. Gizarte Zientzietako Goi-mailako Eskolako ikasketa-zuzendari izan zen 1957an, Artikoko Ikerketa Zentroaren sortzaile eta zuzendari 1958an, Ikerketa Zentro Nazionaleko ikerketa-zuzendari 1979an.\nMalauriek hogeita hamarren bat ikerketa-bidaia egin zituen Artikora, eta hainbat ikerketa geomorfologiko (Groenlandia) eta antropologiko (Alaska, Siberia) egin zituen iparraldeko herrialdeei buruz, batez ere, eta Kanadako ipar-mendebaldeko inuitei buruz, bereziki. \"Plon\" edizioko \"Gizakiaren lurra\" bildumaren sortzaile eta zuzendari izan zen.\nBestalde, irakurle eta ikusleen arreta erakarri zuen bere liburu eta filmei esker. \"Les Derniers rois de Thul\u00e9\" (1955) du liburu ezagunena, eta hogeita bi hizkuntzatara itzuli da. Inuit herriari buruzko garrantzizko erreferentzia da lan hori, eta inuitek Mendebaldeko munduarekin duten borroka azaltzen du."}
{"id": "274196", "revid": "336", "url": "https://eu.wikipedia.org/wiki?curid=274196", "title": "Nino Rota", "text": "Nino Rota (Milan, Italia, 1911ko abenduaren 3a - Erroma, Italia, 1979ko apirilaren 10a) italiar musikagilea izan zen.\nBiografia.\nMusika-ikasketak Erroman egin zituen. Hamaika urterekin oratorio bat idatzi zuen. Aldi batez Estatu Batuetan egon ondoren, 1938an, Tarentoko Musika Lizeoko zuzendari izendatu zuten, eta 1939an Bariko Kontserbatorioko zuzendari. Pianorako eta orkestrarako musika, sinfoniak eta operak idatzi zituen: \"Ariodante\" (1942), \"I due timidi\" (1950), eta \"Il cappello di paglia di Firenze\" (1955).\nBaina musika-lan gehienak zinemarako egin zituen, eta alor horretan izan zen ospetsu. 1933an sortu zuen zinemarako bere lehen lana, Raffaello Matarazzoren \"Treno popolare\" filmaren musika. Hasieran italiar zinemagileentzat bakarrik lan egin zuen, eta mugimendu neorrealistan parte hartu zuen. 1952tik aurrera Federico Fellini zinema-zuzendariaren film guztien musika sortu zuen eta horrez gainera, beste film askoren musika idatzi zuen: \"War and Peace\"; \"Rocco e i suoi fratelli\"; \"Il Gattopardo\"; \"The Goodfather I\"; \"The Goodfather II\". Azken horregatik Oscar saria jaso zuen."}
{"id": "274197", "revid": "512", "url": "https://eu.wikipedia.org/wiki?curid=274197", "title": "Samory Tur\u00e9", "text": "Samory Tur\u00e9 (Manyambaladugu, egungo Ginea, 1830 aldean - Ndjol\u00e9, egungo Gabon, 1900eko ekainaren 2a) jola etniako merkatari eta gudaria izan zen, Wassoulou Inperioaren sortu zuena.\nBizitza.\nMerkataria zen, eta 1870. urtean Bisanguduko buruzagi hautatu zuten. Sanankoron ezarri zuen hiriburua, Kankango hiria hartu zuen, eta estatu bat eratu zuen Wassoulou. Frantsesen mende zeuden, ordea, iparraldeko eta hegoaldeko estatuak, eta Niger eta Senegal Garaiaren artean burdinbidea eraikitzeko ahaleginetan ari ziren. Samoryk Niger zeharkatu zuen frantsesei aurre egiteko, baina 1882. urteko gudua galdu ondoren, bi hitzarmen sinatu behar izan zituen (1886 eta 1887an), eta Tinkissoren eta Niger Garaiaren arteko lurraldea utzi behar izan zuen.\nFrantsesek, hala eta guztiz ere, gotorleku bat eraiki zuten Sikirin, Samoryren haserrea piztu zuena. Louis Archinard koronel frantsesa S\u00e9gouko Erresumaz jabetu zen (1890-1891), eta Samoryren aurka abiatu zen (1891-1898). Frantsesek Kankan hartu zutenean, Boli Kostara erbesteratu zen Samory lehenik, eta Liberiara ondoren. Han atxilotu eta Gabona atzerriratu zuten 1898an. Ndjol\u00e9n zendu zen, 1900eko ekainaren 2an, pneumoniak joa."}
{"id": "274199", "revid": "6333", "url": "https://eu.wikipedia.org/wiki?curid=274199", "title": "Julio Mar\u00eda Sanguinetti", "text": "Julio Mar\u00eda Sanguinetti (Montevideo, 1936ko urtarrilaren 6a) uruguaiar politikaria da. 1985etik 1990era eta 1995etik 2000ra Uruguaiko Errepublikako lehendakaria izan zen.\nBizitza.\nZuzenbide-ikasketak egin zituen, eta zenbait argitalpenetako zuzendari izan zen: \"El D\u00eda\" eta \"Correo de los viernes\". Industria eta Merkataritzako ministro izan zen, eta Hezkuntza eta Kulturakoa. Hezkuntza Orokorreko Legea proposatu zuen (1973an onartutakoa) eta Uruguaiko demokrazia negoziatu zuen armadarekin.\nHamabi urtez Uruguai erregimen militarraren mende egon ondoren, 1985ean lehendakari hautatu zuten Sanguinetti. Kontsentsuko politika erreformista bultzatu zuen, eta diktadura militarraren garaian giza eskubideak urratzeagatik auziperatutako militarren epaiketak bertan behera utzi zituen legea bideratu zuen. 1995ean, lehendakaritza eskuratu zuen berriro, haren alderdiak aurreko urteko azaroko hauteskundeak gutxigatik irabazi ondoren. 1996ko abenduan, Uruguaiko sistema politikoan berrikuntza sakonak egin zitezen lortu zuen, erreferendum bidez; gobernuburuaren aginpidea handitzea, besteak beste.\n2010eko otsailean amaitu zuen Uruguaiko Parlamentuko jarduera. Gaur egun, Gazte Liderren Nazioarteko Fundazioko Aholku Batzordeko kide da."}
{"id": "274200", "revid": "512", "url": "https://eu.wikipedia.org/wiki?curid=274200", "title": "Andr\u00e9s Sorel", "text": "Andr\u00e9s Sorel , jaiotza-izenez Andr\u00e9s Mart\u00ednez L\u00f3pez (Segovia, Espainia, 1937 - Madril, 2019ko urtarrilaren 7a) espainiar idazle eta kritikaria izan zen.\nLanak.\nPolitika- eta gizarte-kezka sakonek ezaugarritzen dute bere obra, bai saiakera bai narratiba. Lehenengoen artean, aipagarriak dira, besteak beste: \"Gu\u00eda popular de Antonio Machado\" (1975, \"Antonio Machadoren gida herrikoia\"); \"Miguel Hern\u00e1ndez, escritor y poeta de la revoluci\u00f3n\" (1976, \"Miguel Hern\u00e1ndez, iraultzaren idazlea eta poeta\"); \"Yo, Garc\u00eda Lorca\" (1977, \"Ni, Garc\u00eda Lorca\"); \"Miseria de nuestra cultura\" (1980, \"Gure kulturaren miseriak\"); \"Castilla como agon\u00eda, Castilla como esperanza\" (1985, \"Castilla agonia gisa, Castilla itxaropen gisa\").\nLiteratura-lanei dagokienez, berriz, hauek dira lan nagusiak: \"Narraciones de amor y muerte en diez ciudades del mundo\" (1973, \"Maitasun eta heriotzazko kontakizunak munduko hamar hiritan\"); \"Free on board Carolina\" (1978); \"El perro castellano\" (1979, \"Zakur gaztelaua\"); \"Babilonia: La puerta del cielo\" (1990, \"Babilonia: zeruko atea\"); \"El libertador de su agon\u00eda\" (1992, \"Bere agoniaren askatzailea\").\nEspainiako Idazleen Elkartearen idazkari nagusia eta \"Rep\u00fablica de las Letras\" aldizkariaren zuzendaria izan zen.\nObra.\nBerrogeita hamar liburu baino gehiago idatzi zuen. Haren lanak herri askotan argitaratu ziren: Estatu Batuak, Kuba, Portugal, Errumania, Ingalaterra eta Eslovakia."}
{"id": "274201", "revid": "512", "url": "https://eu.wikipedia.org/wiki?curid=274201", "title": "Alfred Russel Wallace", "text": "Alfred Russel Wallace (Usk, Gales, 1823ko urtarrilaren 8a - Broadstone, Ingalaterra, 1913ko azaroaren 7a) naturalista izan zen. Biogeografiaren eta zoogeografiaren sortzaileetakoa izan zen, eta ekarpen handiak egin zituen eboluzioaren teoria finkatzeko.\nBizitza eta obrak.\n1848an espedizio bat egin zuen Amazonas ibaian gora, hango landareak eta animaliak aztertzeko; eta 1854-1862 bitartean, Malaysiar penintsularen itzulia egin zuen. Bidaia horretan egindako ikerketen ondorioz, eboluzioaren teoria bat finkatu zuen, Charles Darwinenaren oso antzekoa, Darwinek berea proposatu zuen garai bertsuan. Teoria hori \"On the Law which has regulated the Introduction of New Species \"(1855, \"Mota berrien sarrera arautu duten legeez\") liburuan azaldu zuen.\nBeste zenbait obra: \"A Narrative of Travels on The Amazonas and Rio Negro\" (1853, \"Bidaiak Amazonas eta Rio Negro ibaietan barrena\"); \"The Malay Archipelago\" (1869, \"Malaysiako uhartedia\").\nAsiako hego-ekialdeko animaliak Australiakoetatik bereizten dituen lerroa proposatu zuen Alfred Wallace naturalistak, ordutik \"Wallace Lerroa\" deitua, eta geroztik Aldus Huxleyk zuzendua."}
{"id": "274202", "revid": "512", "url": "https://eu.wikipedia.org/wiki?curid=274202", "title": "Acerodon mackloti", "text": "Acerodon mackloti Acerodon generoko animalia da. Chiropteraren barruko Pteropodidae familian sailkatuta dago."}
{"id": "274203", "revid": "28807", "url": "https://eu.wikipedia.org/wiki?curid=274203", "title": "Marta C\u00e1rdenas y D\u00edaz de Espada", "text": ""}
{"id": "274204", "revid": "28807", "url": "https://eu.wikipedia.org/wiki?curid=274204", "title": "Marta C\u00e1rdenas D\u00edaz de Espada", "text": ""}
{"id": "274207", "revid": "58701", "url": "https://eu.wikipedia.org/wiki?curid=274207", "title": "Manuel Guti\u00e9rrez Arag\u00f3n", "text": "Manuel Guti\u00e9rrez Arag\u00f3n (Torrelavega, Santander, Espainia, 1942) zinemagilea da.\nBizitza.\nFilosofia eta Letretako ikasketak egin zituen, eta zinema-zuzendaritzako ikasketak gero, Zinemako Eskola Ofizialean. Haren filmetan konpromiso politikoa, esperimentalismoa eta haur-ipuinen ezaugarriak nahasten dira: \"El coraz\u00f3n del bosque\" (1978, \"Basoaren bihotza\"), \"Maravillas\" (1980, \"Mirariak\"), \"La mitad del cielo\" (1986, \"Zeruaren erdia\"), Urrezko Maskorra irabazitakoa Donostiako Nazioarteko Zinemaldian.\nGidoiak egin ditu bere belaunaldiko beste zinemagile batzuentzat: \"Las truchas\" (1977, \"Amuarrainak\", Jos\u00e9 Luis Garc\u00eda S\u00e1nchezena), Urrezko Hartza irabazitakoa Berlingo Zinemaldian; \"Las largas vacaciones del 36\" (1975, \"1936ko oporraldi luze hura\", Jaime Caminorena); \"Furtivos\" (1975, \"Isileko ehiztariak\", Jos\u00e9 Luis Boraurena), Urrezko Maskorra irabazitakoa Donostiako Zinemaldian. Azkeneko filmak: \"Malaventura\" (1988), \"El rey del r\u00edo\" (1994, \"Ibaiko erregea\"), Rafael Azconarekin idatzia; \"Cosas que dej\u00e9 en La Habana\" (1997, \"Habanan utzitako zenbait gauza\") eta \" La vida que te espera\" (2004, \"Zain duzun bizitza\").\nNolanahi ere, zinema-zuzendaritza utziko zuela jakinarazi zuen 2008an, eta idazten hasiko zela. Hala, lehen eleberriarekin, \"La vida antes de marzo\" lanarekin, 2009ko Herralde de Novela saria irabazi zuen."}
{"id": "274208", "revid": "28807", "url": "https://eu.wikipedia.org/wiki?curid=274208", "title": "Paganini", "text": ""}
{"id": "274209", "revid": "512", "url": "https://eu.wikipedia.org/wiki?curid=274209", "title": "Josef \u0160kvoreck\u00fd", "text": "Josef \u0160kvoreck\u00fd (N\u00e1chod, Txekoslovakia, 1924ko irailaren 27a \u2013 Toronto, Kanada, 2012ko urtarrilaren 3a) txekiar idazlea izan zen.\nBiografia.\n1951n eskuratu zuen doktoregoa Pragan, Karlos Unibertsitatean, eta handik bi urtera editore gisa hasi zen lanean Pragako Odean argitaletxearentzat. 1963ra arte iraun zuen lan hartan, eta 1958an argitaratu zuen lehen eleberria, \"Doilorrak\". Obra hori 1948an idatzi zuen \u0160kvoreck\u00fdk, baina arazoak izan zituen txekoslovakiar zentsurarekin. Gobernuak bere kontra bideraturiko esetsaldiaren ondorioz, ezaguna egin zen. \"68 Publishers\" etxearen sortzaile eta editore izan zen, eta gobernuak begi onez ikusten ez zituen hainbat idazleren lanak eman zituen argitara argitaletxe haren bidez.\n1968an, Txekoslovakiako Idazleen Batasunaren Literatura saria eskuratu zuen, baina hurrengo urtean Kanadara erbesteratu behar izan zuen sobietarrek Txekoslovakia inbaditu zutelako. Harrezkero, eskolak eman zituen Torontoko Unibertsitatean. Lehen aipatutako eleberriaz gainera, \u0160kvoreck\u00fdrenak dira \"Mirariaren jokoa\" (1972) eta \"Giza arimen ingeniaria\" (1977)."}
{"id": "274211", "revid": "46380", "url": "https://eu.wikipedia.org/wiki?curid=274211", "title": "Rafael Fr\u00fchbeck", "text": "Rafael Fr\u00fchbeck Fr\u00fchbeck \u2014izengoitiz Rafael Fr\u00fchbeck de Burgos\u2014 (Burgos, Espainia, 1933ko irailaren 15a - Iru\u00f1ea, Nafarroa Garaia, 2014ko ekainaren 11) orkestra-zuzendaria eta musikagilea izan zen. Besteak beste, Bilboko Orkestra Sinfonikoa, Yomiuri Nippon orkestra sinfonikoa, Espainiako Orkestra Nazionala, RAIren Orkestra Sinfoniko Nazionala eta Danimarkako Orkestra Nazionala zuzentzeko lanetan jardun zuen.\nBizitza.\nAlemaniar gurasoak zituen. Madrilgo eta Bilboko kontserbatorioetan egin zituen ikasketak, biolinekoak, besteak beste. Zarzuela-konpainien zuzendari gisa jardun zuen, eta, gero, Berlina aldatu zen, orkestra zuzendaritzako ikasketak egitera, Lessing eta Eichhorn irakasleekin.\nEspainiara itzuli ondoren, itsas armadako banden zuzendari izan zen Santanderren 1953tik aurrera. 1958an, Bilboko Orkestra Sinfonikoaren zuzendari egin zuten, eta 1962etik 1978ra Espainiako Sinfonikoan bete zuen kargu hori bera. Lan horretan ari zen bitartean, Dusseldorfeko Zuzendaritza Musikal Orokorraren ardura ere izan zuen (1966-1971), eta harrezkero karrera bikaina osatu du nazioartean. Zuzendari nagusi gonbidatua izan da \"New Philharmonic Orchestra\"n, Montrealgo Orkestra Sinfonikoan, Yomiuri Nippon orkestra sinfonikoan eta Washingtongo Sinfonikoan. 1989an, Vienako Orkestra Sinfonikoaren zuzendari titular izendatu zuten. Hainbat disko grabatu ditu. 2001az geroztik, RAIko Orkestra Sinfoniko Nazionaleko zuzendari nagusia da, eta 2004-05 denboraldiaz geroztik Dresdengo Filarmonikoko musika-zuzendaria."}
{"id": "274212", "revid": "28807", "url": "https://eu.wikipedia.org/wiki?curid=274212", "title": "Rafael Fr\u00fchbeck de Burgos", "text": ""}
{"id": "274213", "revid": "336", "url": "https://eu.wikipedia.org/wiki?curid=274213", "title": "\u00c9lis\u00e9e Reclus", "text": "Jacques \u00c9lis\u00e9e Reclus (Sainte-Foy-la-Grande, 1830eko martxoaren 15a - Torhout, 1905eko uztailaren 4a) frantses geografoa eta anarkista izan zen. Erbesteraturik bizi behar izan zuen 1851tik aurrera, errepublikaren alde agertzen zituen ideiengatik.\nEuropan eta Amerikan ibili ondoren Parisera itzuli zen berriro, eta \"La Terre, description des ph\u00e9nom\u00e8nes de la vie du globe\" (1857, bi liburuki; \"Lurra, lurreko bizitzaren fenomenoen deskribapena\") obra handia idatzi eta argitaratu zuen. Internazionalista zen aldetik Komunan parte hartu zuen, eta erbesteratu egin zuten berriro.\nBruselako Unibertsitateko irakasle izendatu zuten 1892an, eta garai hartan hasi zen idazten \"La Nouvelle G\u00e9ographie universelle, la terre et les hommes\" obra erraldoia (19 liburuki, \"Unibertsoko geografia berria, lurra eta gizakumeak\"). Eragin handia izan zuen espainiar anarkistengan, eta horiek haren obrarik gehienak argitaratu zituzten Espainian gazteleraz. Euskaldunez ere idatzi zuen artikulu bat, \"Les Basques, un peuple qui s\u00b4en va\" (1867, \"Revue-des-Deux-Mondes\")."}
{"id": "274214", "revid": "512", "url": "https://eu.wikipedia.org/wiki?curid=274214", "title": "Valtellina", "text": "Valtellina (lombardieraz: \"Valtulina\", , , erretorromanieraz: \"Vuclina\") Italia iparraldeko Lonbardia eskualdeko ibarra da, Rhetiako eta Bergamoko Alpeen artean, eta Adda ibaiaren sorburuaren eta horrek ura isurtzen duen Comoko aintziraren artean hedatzen dena. 112 kmko luzera eta 2.640 km\u00b2ko azalera ditu. Hiriburua Sondrio da.\nItalia eta Suitzaren arteko igarobidea da (Stelvio, Bernina, Aprica eta Umbrailgo mendateak). Ekonomian nekazaritza (mahastizaintza), basogintza, turismoa eta zentral hidroelektrikoak nabarmentzen dira.\nHistoria.\nXV. mendearen bukaeran grisoniarrek hartu zuten. Horiek protestantismoa sartu zuten, ibarrean nagusi ziren katolikoen gogoz kontra. Horrek eta lurraldearen kokapenak Europako herrialde ahaltsuen esku-hartzea ekarri zuen. Hala, 1620tik aurrera espainiarren eta frantsesen arteko guduak izan ziren. Richelieu kardinalak espainiarrek ibarra mendera zezaten galarazi zuen. 1639. urtean Bake Iraunkorra egin zenean, ibarra grisoniarren mendean geratu zen berriro, eta Espainiak ibarretik igarotzeko eskubidea gorde zuen. Zuricheko hitzarmenaz gero (1859), Italiaren barnean dago."}
{"id": "274215", "revid": "336", "url": "https://eu.wikipedia.org/wiki?curid=274215", "title": "Le\u00f4nidas da Silva", "text": "Le\u00f4nidas da Silva (Rio de Janeiro, Brasil, 1913ko irailaren 6a - Cotia, S\u00e3o Paulo, 2004ko urtarrilaren 24a) brasildar futbolaria izan zen.\nBiografia.\nFutbolari ikusgarria zen, \"chilena\" erako erremateetan espezialista. \"Diamante beltza\" deitzen zioten. 1932an egin zuen debuta Brasilgo selekzioarekin, eta berehalaxe kontratatu zuen Montevideoko Nacional-ek. 1934an, Brasilera itzuli zen eta Vasco da Gaman jokatu zuen. Urte hartan jokatu zuen Lehenengo Munduko Txapelketa, Italian, baina ez zuen suerte handirik izan, lehen itzulian galdu baitzuen Brasilek Espainiaren aurka (2-1). Da Silvak sartu zuen brasildarren gola.\n1938ko Frantziako Munduko Txapelketan distira bereziko izarra izan zen Da Silva; txapelketako golegile emankorrena izan zen, zortzi tantorekin, eta jokatu zuen partida guztietan sartu zuen golen bat. Zoritxarrez, Ademir Pimientak, Brasilgo hautatzaileak, ez zuen Italiaren aurkako finalerdian zelairatu, eta Brasilek galdu egin zuen (2-1).\n1942an, S\u00e3o Paulok fitxatu zuen, eta bost titulu irabazi zituen talde hartan. 1953an, talde bereko entrenatzaile bilakatu zen."}
{"id": "274216", "revid": "28807", "url": "https://eu.wikipedia.org/wiki?curid=274216", "title": "Diamante beltza", "text": ""}
{"id": "274217", "revid": "28807", "url": "https://eu.wikipedia.org/wiki?curid=274217", "title": "Leonidas da Silva", "text": ""}
{"id": "274219", "revid": "1545", "url": "https://eu.wikipedia.org/wiki?curid=274219", "title": "Sunil Manohar Gavaskar", "text": "Sunil Manohar Gavaskar (Mumbai, India, 1949ko uztailaren 10a) kriket-jokalari ohia da, XX. mendearen bukaerako jokalari hoberenetako bat eta lasterraldi gehien egin dituenetako bat. Gizon txikia, teknika zoragarrikoa eta kontzentrazio-ahalmen handikoa. \"Slip fielder\" bikaina zen.\nKirol karrera.\n1967an hasi zen jokatzen, Bombay taldean. Indiako selekzioarekin 1971n jokatu zuen lehenengo partida. Selekzioko kapitain izan zen 1978-1979an, eta berriro 1983tik 1985era. Guztira, 125 partida jokatu zituen selekzioarekin: 10.122 lasterraldi egin zituen (partidako 51,12, batez beste), 34 \"century\" markatu zituen (punturik gehien, kanporatua izan gabe: 236), eta 10 \"catche\" lortu zituen. 30 \"hundred\" egin zituen nazioarteko partidetan, eta Don Bradmanen errekorra hautsi zuen horrela; alabaina, hark jokatutako partida-kopurua halako bi jokatu behar izan zuen balentria hori lortzeko. Lehen mailan aritu zen hogeita bat urteetan, 25.834 lasterraldi egin zituen (51,46 lasterraldi, batez beste), 81 \"hundred\" markatu zituen (punturik gehien: 340), eta 293 \"catche\" egin zituen."}
{"id": "274220", "revid": "1545", "url": "https://eu.wikipedia.org/wiki?curid=274220", "title": "Little Richard", "text": "Little Richard (Richard Penniman jaioa; Macon, Georgia, - Nashville, ) Estatu Batuetako rock kantaria, gitarrista eta pianista zen. Chuck Berryrekin batera, rock and rollaren aitzindaria izan zen. 1951. urtean hasi zen diskoak grabatzen, baina 1956. urtera arte ez zuen arrakastarik lortu. \"Tutti frutti\", \"Good Golly miss Molly\", eta \"Lucille \"izan ziren garai hartako abesti famatuak. 1957. urtean musika utzi zuen apaiz protestante bihurtzeko. 1964tik 1975era bitarteko urteetan, musikari heldu zion berriz ere, arrakastarik gabe oraingoan. Richardek sortu zuen rock-mota bizia zen, gospelean eta boogie-woogiean oinarrituta."}
{"id": "274221", "revid": "28807", "url": "https://eu.wikipedia.org/wiki?curid=274221", "title": "Richard Wayne Penniman", "text": ""}
{"id": "274222", "revid": "512", "url": "https://eu.wikipedia.org/wiki?curid=274222", "title": "Michiel de Ruyter", "text": "Michiel Adriaenszoon de Ruyter (Flessinga, Zazpi Herbehere Batuen Errepublika, 1607ko martxoaren 24a - Siracusa, Sizilia, 1676ko apirilaren 29a) herbeheretar amirala izan zen.\nBiografia.\nPortugalgo Independentziako Gerran parte hartu zuen 1641. urtean, eta ingelesen eta herbeheretarren artekoan, 1652-1654 urte-bitartean. 1699an, Danimarkako itsas armadarekin batera bi aldiz menderatu zuen Suediako armada. Herbehereen eta Ingalaterraren arteko bigarren gerran (1665-1667) garaipena lortu zuen hasieran Monk ingelesaren aurka, baina ihes egin behar izan zuen Monkek eta Ruperto printzeak bat egin zutenean. Hala eta guztiz ere, Tamesis ibaian gora egin zuen, eta Londresko hiriari setioa ezarri zion Ingalaterrako itsas armadaren ahulezia agerian utzita. Holandako Gerra piztu zenean (1672), eta Hagako Hitzarmena izenpetu ondoren (1673), frantsesek eta ingelesek osatu zuten armada menderatu zuen Ruyterrek. Messinako biztanleek espainiarren mendekotasunaren aurkako matxinada bultzatu zutenean (1674), Mediterraneo itsasora abiatu zen Karlos II.ari laguntzeko asmoz, baina zauritu egin zuten Agostako uretan, eta handik gutxira hil zen."}
{"id": "274223", "revid": "28807", "url": "https://eu.wikipedia.org/wiki?curid=274223", "title": "Michiel Adriaansz Von de Ruyter", "text": ""}
{"id": "274224", "revid": "46380", "url": "https://eu.wikipedia.org/wiki?curid=274224", "title": "Jean-Christophe Yoccoz", "text": "Jean-Christophe Yoccoz (Paris, 1957ko maiatzaren 29a - \"ib.\", 2016ko irailaren 3a) frantses matematikaria izan zen. \u00c9cole Normale Sup\u00e9rieur eta Eskola Politeknikoan sartzea lortu zuen 1975ean. M. Hermanen zuzendaritzapean egin zuen doktorego-tesia, eta 1985ean aurkeztu zuen. Herman lehen mailako aditua zen sistema dinamikoetan. Haren eraginez, Yoccoz bera ere arlo horretako ikertzaile onenetako bat bihurtu zen. Tesian, froga errazagoen bidez hobetu zituen Hermanen teoremak. Paris-Sudeko Unibertsitateko (Orsay) irakasle hautatu zuten, eta Frantziako Institutu Unibertsitarioko kide izan zen. 1994ko Zuricheko Matematikarien Nazioarteko Kongresuan, Fields domina eman zioten sistema dinamikoetan egindako lanagatik. Teoria hori matematikari askok aztertu dute Yoccozez gainera, besteak beste, Arnold, Fatou, Herman, Julia, Kolmogorov, Palis, Siegel eta Smalek. Yoccozek geometria, analisia eta konbinatoria erabiltzen ditu ikerketetan. Gaur egun, irakaslea da Coll\u00e8ge de Francen eta Paris-Sud 11 Unibertsitatean (Orsayko Matematika Saileko Topologia eta Dinamica taldean)."}
{"id": "274225", "revid": "105290", "url": "https://eu.wikipedia.org/wiki?curid=274225", "title": "Bakteriologia", "text": "Bakteriologia bakterioak, horien morfologia eta izaerari dagokion guztia ikertzen duen mikrobiologiaren alorra da. Bakteriologiak arlo asko ditu aztergai, medikuntzarekin lotuta daudenak gehienak, baina eritasun kutsakorren jatorria aztertzea da nagusia. Fisiologiarentzat ere lagungarria da, elikadurari eta digestioari buruzko argibideak ematen dituen aldetik.\nAnton van Leeuwenhoek holandarra izan zen bakterioen azterketan aritu zen lehena (XVII. mendearen bukaeran), baina XIX. mendearen erdialdera arte ez zen burutu ikerketa osorik. Louis Pasteur eta Robert Koch zientzialariek ekin zioten bakterioen ikerketa sistematikoa egiteari, eta haiek izan ziren, horrenbestez, bakteriologia modernoaren aitzindariak. XX. mendean, aurrerapauso handiak eman dira bakteriologian, eritasun kutsakor gehienen sortzaile bakterioak direla jakin zenetik, batez ere. Bakteriologiak medikuntzan duen garrantzia ikusita, bakteriologia-ikerketarako institutuak eta laborategiak eraiki dira geroztik."}
{"id": "274227", "revid": "336", "url": "https://eu.wikipedia.org/wiki?curid=274227", "title": "Balutxistan eskualdea", "text": "Balutxistan Pakistan eta Iranen artean hedatzen den eskualdea da, Omango itsasoaren ertzean, eta balutxi edo paxtun herri nomadak bizi direna. 1.000 metrotik gora dagoen zabaldi guztiz idorra da, eta basamortu gisako klima du.\nHistoria.\nGreziarrek Gedrosia deitu zuten lurralde hau pertsiar akemenestarren agintepean egon zen. VIII. mendean, arabiarrek hartu zuten, Persia eta Afganistanen esku egon ondoren. Ingelesak bertan egokitu ziren 1839-1840 urteetan eta 1877an haien protektoratu bihurtu zen. 1887an, inperio indo-britainiarrak bereganatu zuen Balutxistan. 1949tik aurrera Pakistan eta Iran artean zatiturik dago.\nEkonomia.\nMahasti, gari eta kotoigintza bideratzen duten oasi zenbait. Behi eta ardi aziendak. Ikatz eta burdina hobiak ditu."}
{"id": "274228", "revid": "46380", "url": "https://eu.wikipedia.org/wiki?curid=274228", "title": "Marcelino Camacho", "text": "Marcelino Camacho Abad (El Burgo de Osma, Soria, 1918ko urtarrilaren 21a - Madril, 2010eko urriaren 29a) sindikalista eta politikari espainiarra izan zen.\nBiografia.\nHamazazpi urte zituela egin zen UGT sindikatuko eta PCE Espainiako Alderdi Komunistako kide. Espainiako Gerra Zibilean, errepublikaren alde borrokatu zen. Gerra amaieran, preso egon zen Tangerren (1940-41). Ihes egitea lortu zuen, eta frantses armadan lan egin zuen 1957ra arte.\nEspainiara itzultzean, Perkins motor-fabrikan hasi zen lanean, eta buru-belarri ekin zion sindikatuko lanari. Langileen Oposizio Sindikaleko (OSO) ordezkari izan zen lehenbizi, eta Comisiones Obreras sindikatua (CCOO) eratu zuen gero, Juli\u00e1n Ariza eta beste zenbaitekin batera.\nSarritan kartzelatu zuten frankismoaren garaian (1967tik 1972ra, 1972tik 1975era, 1976an), eta CCOOko idazkaritza nagusian jardun zuen Franco hil ostean.\nDiputatu izan zen \u00adPCEko zerrendetan, Madrilen 1977an hautatu zuten Espainiako Parlamentuan, eta PCEko Batzorde Eragileko kide ere izan zen. 1987an utzi zuen CCOOko idazkaritza nagusia, eta sindikatuko presidente izendatu zuten. Bere bizitzako oroitzapenen liburua idatzi zuen 1990ean, \"Confieso que he luchado\", Manuel V\u00e1zquez Montalb\u00e1nen hitzaurrea duena."}
{"id": "274229", "revid": "336", "url": "https://eu.wikipedia.org/wiki?curid=274229", "title": "Andr\u00e9 Dewavrin", "text": "Andr\u00e9 Dewavrin (Paris, 1911ko ekainaren 9a - Paris, 1998ko abenduaren 20a) frantses ofiziala izan zen.\nEskola Politeknikoko ikasle izan zen, eta ingeniari-taldeko kapitain. 1940an, Norvegian frantsesek eta britainiarrek izan zuten esku-hartzean parte hartu zuen. Urte horretan bertan De Gaulle jeneralaren aginduetara jarri zen, \"Passy\" ezizenarekin. Frantzia okupatuko informazio-zerbitzuko buru izan zen, britainiar Intelligence Service (IS) zerbitzuarekin elkarlanean. Ikerketa-zerbitzu bat sortu zuen, 1942an informazio- eta ekintza-bulego nagusi bihurtu zena (BCRA, Bureau Central de Renseignements et d'Action). BCRAren bidez, De Gaulle jeneralak Erresistentziaren ekintzak koordinatu zituen Frantzian. 1943an, BCRAk Zerbitzu Berezien Zuzendaritza Batzordea (DGSS, Deuxi\u00e8me Bureau de l'\u00c9tat-major g\u00e9n\u00e9ral) osatu zuen Aljerian, Jacques Soustelle buru eta Passy laguntzaile tekniko zirela. 1944an, Passy Londresera itzuli zen, eta han Koenig jeneralaren estatu nagusiko buru izendatu zuten. Urte horretan bertan, zerbitzu berezitako buru bihurtu zen Ikasketa eta Ikerketa Zuzendaritza Orokorrean (DGER). 1946an utzi zituen bere karguak."}
{"id": "274230", "revid": "512", "url": "https://eu.wikipedia.org/wiki?curid=274230", "title": "Dusty Springfield", "text": "Mary O'Brien, Dusty Springfield izenaz ezagunagoa (Londres, 1939ko apirilaren 16a - \"ib.\", 1999ko martxoaren 2a), britainiar abeslaria izan zen.\n1960an Springfields taldea sortu zuen, folk eta country musikakoa. Arrakasta handiko single batzuk grabatu zituen, eta hiru urte geroago, bakarlari gisa hasi zen. \"I Only Wanna Be With You\" (1964) abestiarekin ingeles zerrendetako laugarren lekura iritsi zen; abestia zekarren diskoa, \"A Girl Called Dusty\", urte horretan bertan argitaratu zen, eta Britainia Handiko hamar onenen artean sartu zen. 1965ean, \"Everything\u00b4s Coming Up Dusty\" argitaratu zuen, eta hurrengo urtean bere arrakastarik handiena lortu zuen, \"You Don't Have To Say You Love Me\" abestiarekin. 1967an \"The Look Of Love\" grabatu zuen, James Bonden film baterako (\"Casino Royale\"), eta 1969an bere beste klasikoetako bat argitaratu zuen, \"Son Of A Preacher Man\". Beste lan batzuk: \"Golden Hits, Dusty ub Memphis\"; \"The Windmills Of Your Mind\"; \"Am I The Same Gir\"; \"What Have I Done To Deserve This\"; \"Whatever Would I Do\" (1995).\nBularreko minbiziak gaixorik hil zen."}
{"id": "274231", "revid": "336", "url": "https://eu.wikipedia.org/wiki?curid=274231", "title": "Johann Friedrich Overbeck", "text": "Johann Friedrich Overbeck (L\u00fcbeck, Alemania, 1789ko uztailaren 3a - Erroma, Italia, 1869ko azaroaren 12a) margolaria izan zen.\nBizitza.\nPintura-ikasketak L\u00fcbecken eta Vienako Akademian egin zituen. 1809an, beste margolari gazte batzuekin batera, San Lukas anaiartea sortu zuen. 1810ean taldekideak Erromara joan ziren, San Isidoro komentuan finkatu zuten egoitza, elkarrekin bizi izan ziren, eta Nazarenoak izeneko taldea sortu zuten.\nOverbeck antzinako kristautasunaren aldekoa zen, arteak erlijioaren zerbitzuan egon behar zuela uste zuen, eta erlijiozko gaiak landu zituen, batez ere. 1813an, katoliko egin zen. Quattrocentoko margolariak miresten zituen: Fra Angelico, Perugino eta Rafael bereziki. Overbecken eragina nabarmena izan zen XIX. mendearen bukaerako erlijiozko pinturan."}
{"id": "274232", "revid": "96586", "url": "https://eu.wikipedia.org/wiki?curid=274232", "title": "Olaf Stapledon", "text": "Olaf Stapledon (Wirral penintsula, Liverpool ondoan, Ingalaterra, 1886ko maiatzaren 10a - Chesire, Ingalaterra, 1950eko irailaren 6a) ingeles eleberrigilea izan zen.\nBiografia.\nGaztetan lanbide anitz ezagutu zituen. Eskola-maisu izateko ikasketak egin zituen. Bakezalea izanik, Lehen Mundu Gerra anbulantzia-zerbitzuan eman zuen. Filosofia eta Psikologia ikasi zituen Liverpooleko Unibertsitatean, baita etika- eta filosofia-obrak argitaratu ere, hala nola \"A Modern Theory of Ethics\" (1932, \"Etikaren teoria modernoa\").\nAlabaina, Stapledonen fikziozko obra da ezagunena. 1930ean lehen eleberria argitaratu zuen: \"Last and First Men\" (\"Azken eta lehen gizakiak\"); denbora-espazioari, epopeiari eta zibilizazioei buruzko gogaketa. Zientzia-fikzioaren ildo berekoak dira \"The Last Men in London\" (1932, \"Londresko azken gizakiak\"); \"Odd John\" (1935, \"John bitxia\"); \"Star Maker\" (1937, \"Izargilea\"). Obra horiek ukaezinezko eragina izan dute geroztikako zientzia-fikzioan. Haietan, funtsezko zenbait gai agertzen dira behin eta berriro: komunikazioaren zailtasuna, ulertezintasuna, bakardadea, ni-aren batasun hauskorra."}
{"id": "274233", "revid": "56334", "url": "https://eu.wikipedia.org/wiki?curid=274233", "title": "Merton Miller", "text": "Merton Howard Miller (Boston, Ameriketako Estatu Batuak, 1923ko maiatzaren 16a - Chicago, Illinois, 2000ko ekainaren 3a) ekonomista izan zen. Modigliani-Miller teorema asmatu zuen, italiar jatorriko Franco Modigliani ekonomistarekin batera. Teoria horren arabera, enpresa baten jardueren errentagarritasuna garrantzitsuagoa da jarduera horietarako behar dituen finantzatzea lortzeko modua baino. 1990ean, Ekonomiako Nobel saria jaso zuen, enpresa-finantzei buruzko lanengatik; Harry Markowitzekin eta William Sharperekin banatu zuen saria.\nBizitza.\nMillerrek Johns Hopkins Unibertsitatean egin zituen ikasketak, Baltimoren. Bigarren Mundu Gerran, Estatu Batuetako Ogasun Sailean lan egin zuen, Erreserba Sistema Federalarentzat. 1953tik 1961era, Teknologiako Carnegie Institutuan lan egin zuen. Han hasi zen Franco Modiglianirekin lanean. Gero, eskolak eman zituen Chicagoko Unibertsitatean. Izan dituen karguen artean, aipagarria da Estatu Batuetako merkataritza-trukerako bi erakunde handienetako zuzendaritza, Chicago Board of Trade eta Chicago Mercantile Exchange erakundeetakoa, hain zuzen ere."}
{"id": "274235", "revid": "1545", "url": "https://eu.wikipedia.org/wiki?curid=274235", "title": "Alberto Pedro Torriente", "text": "Alberto Pedro Torriente (Habana, Kuba, 1954 - 2005) kubatar antzerki-idazle, antzezle eta olerkaria izan zen.\nBiografia.\n1987an Teatrom\u00edo antzerki-taldea sortu zuen Miriam Lezcanorekin batera, eta talde harekin prestatu zituen bere antzerki-lan gehienak. Bere lanetan Kubako aberriaren erroetan eta hurbileko errealitatean oinarritzen zen, eta giza jokabidearen ikuspegi kritikoa eskaintzen zuen, Kubako errealitate aldakorraren islaren bidez.\nBere obretako pertsonaiak oso errealak dira, errealismo handiko lanak idatzi ohi zituen, baina, hala ere, nolabaiteko umorea ere nabarmentzen da, eta horrek ikuslearekiko hurbiltasuna eta sinesgarritasuna ematen die haren antzerkiei.\nAipagarriak dira, azkenaldiko testuen artean, \"Week-end en Bah\u00eda\" (1986, \"Week-end-a Bahian\"); \"Desamparado\" (1988, \"Babesgabe\"); \"Pasi\u00f3n Malinche\" (1991,\" Pasio Malintxea\"); \"Mestiza\" (1992, \"Mestizoa\"); \"Manteca\" (1993, \"Gantza\"); eta \"Delirio habanero\" (1995, \"Lilura habanarra\").\nAlberto Pedrok hainbat sari irabazi zituen, eta antzerkian ez ezik, zineman ere lan egin zuen."}
{"id": "274236", "revid": "12788", "url": "https://eu.wikipedia.org/wiki?curid=274236", "title": "Bertrand Tavernier", "text": "Bertrand Tavernier (Lyon, 1941eko apirilaren 25a - Sainte-Maxime, 2021eko martxoaren 25a) frantziar zinemagile, gidoilari, ekoizle eta kritikaria izan zen. Frantziako zinemaren ikur nagusietako bat eta Europako zuzendari entzutetsuenetako bat izan zen. \nBizitza.\nLyonen sortu zen Bertrand Tavernier, 1941eko apirilaren 25ean. 13 urterekin jada argi zuen zinemagilea izan nahi zuela. Hala, eta Parisen zuzenbidea ikasten hasi bazen ere, gaztetan gero eta denbora gehiago eskaintzen hasi zitzaion bere bokazioari. Maiz bisitatzen zuen Frantziako Zinemateka, eta, zenbait lagunekin, zinema aldizkari bat sortu zuen, baita Nickel Odeon zinekluba ere, bazter utzita zeudela sumatzen zuten genero batzuk sustatzeko. Filmen kritikak ere idazten zituen garai hartan. Zinemagintzan gero eta sakonago murgilduz joan zen apurka, eta, besteak beste, Jean-Pierre Melville zuzendariaren laguntzaile gisa egin zituen lehen urratsak.\nGidoiak idazten aritu zen hasieran, eta 1974an egin zuen lehen filma, \"L\u00b4horloger de Saint Paul\", Georges Simenonen eleberri batean oinarritua, Philippe Noiret eta Jean Rochefort protagonistak zirelarik; lehen film hark Louis Delluc saria eta Berlinaleko Epaimahaiaren Sari Berezia ekarri zizkion. Lan hartatik aurrera, ibilbide oparoa garatuo zuen, eta edozein gai landuta ere, beti eutsi zion zinemarekiko bere ikuspegi propioari.\nGertakari historikoetan jarri zuen begirada hainbat lanetan, esaterako, bere opera prima-ren osteko lehen lanean: \"Que la f\u00eate commence\" (1975), Philippe Noiret eta Jean Rochefort aktoreekin ondu zuena, berriro ere. Film hartan XVIII. menderaino atzera egin bazuen, beste hainbat lanetan historia hurbilagoari erreparatu zion, eta gerrari behin baino gehiagotan. Lehen Mundu Gerrari begiratu zion, adibidez, 1996ko Capitaine Conan lanean \u2014aurrez \"La Vie et rien d\u2019autre\"-n egin bezala\u2014; Bigarren Mundu Gerrari eta zinemagintzari \"Laissez-passer\" filmean (2002); eta Aljeriako gerrari, berriz, \"La guerre sans nom\" (1991) dokumentalean. Edonola den, askotariko gaiak eta generoak landu zituen 30 lanetik gorako filmografian \u2014film beliko eta historikoez gain, thrillerrak, komedia dramatikoak, edo musika ardatz duten lanak sinatu zituen\u2014, eta sarri erretratatu zituen garaiko gizartearen ajeak. Beti ere, pertsonaiak jarriz istorioaren bihotzean.\nBegirada horri esker, maiz lortu zuen kritikaren eta zinemazaleen harrera ona, eta zinemaren munduak ere behin baino gehiagotan egin zion aitortza. Berlinaleko lehen garaikurraren ostean, Cannesko Zinemaldiak zuzendari onenaren saria eman zion 1984an, \"Un dimanche \u00e0 la campagne\" lanagatik; BAFTA sari bat lortu zuen \"La vie et rien d\u2019autre\"-rekin; 1995eko Berlinaleko Urrezko Hartza \"L\u2019App\u00e2t\" filmari esker; eta 1999ko Donostiako Zinemaldiaren Publikoaren Saria \u00c7a commence aujourd'hui lanarekin; izan ere, hiru aldiz lehiatu zen Donostian, eta 1999an atzera begirakoa eskaini zion jaialdiak. Bost Cesar sari jaso zituen, eta Veneziako Mostrak ibilbide osoa saritu zion 2015ean.\nKritikari lanak.\nSortzera ez ezik, ikertzera ere eraman zuen Tavernier zinemarekiko maitasunak. 1991n, Jean-Pierre Coursodonekin batera, \"50 ans de cin\u00e9ma am\u00e9ricain\" lan erreferentziala eman zuen, Ameriketako Estatu Batuetako zinemaren bost hamarkadatako historia ikuspegi kritiko batetik aztertzen duena. Halaber, \"Voyage \u00e0 travers le cin\u00e9ma fran\u00e7ais\" dokumentala osatu zuen 2016an, non bere gustuko filmak, zuzendariak, aktoreak eta musikariak agertu, eta 1930-1970 urteen arteko Frantziako zinemaren historia modu pertsonalean islatu zuen."}
{"id": "274237", "revid": "336", "url": "https://eu.wikipedia.org/wiki?curid=274237", "title": "Richard Rodney Bennett", "text": "Richard Rodney Bennett (Broadstairs, Kent, Ingalaterra, 1936ko martxoaren 29a - 2012ko abenduaren 24a) britainiar musikagile eta piano-jotzailea izan zen.\nBiografia.\nHoward Ferguson eta Pierre Boulez musikagileekin ikasi zuen, Londresko Royal Academy of Musicen eta Parisen.\nTelebistarako eta zinemarako musika idatzi zuen. Besteak beste, Bennett da film hauetako musikaren egilea: Joseph Loseyren \"Enigmaren giltzarria\" (1959), Sidney Lumeten \"Orient Expresseko hilketa\" (1974) eta Mike Newellen \"Lau ezkontza eta hileta bat\" (1994).\n1960tik 1970era, opera idatzi zuen, hala nola \"The Mines of Sulphur\" (1965), \"A Penny for a Song\" (1966), \"All the King\u00b4s Men\" (1968) eta \"Victory\" (1970). Horretaz gainera, ganbera-musika, kontzertuak, balletak, sinfoniak eta ahots bakarrerako zein abesbatzetarako musika idatzi zuen. Obra horien artean, aipagarriak dira \"Oboerako kontzertua\" (1970), \"Orkestrarako kontzertua\" (1973), \"Music for Strings\" (1978), \"Spells\" (1975), \"Isadora\" balleta (1981), \"Syrinx\" (1982-1986), \"3. Sinfonia\" (1987) eta \"Tronpetarako kontzertua\" (1993).\nMusika herrikoia eta jazza jo zituen pianoan."}
{"id": "274238", "revid": "28807", "url": "https://eu.wikipedia.org/wiki?curid=274238", "title": "Richard Bennett", "text": ""}
{"id": "274239", "revid": "512", "url": "https://eu.wikipedia.org/wiki?curid=274239", "title": "Lauriston Taylor", "text": "Lauriston Sale Taylor (Brooklyn, New York, AEB, 1902ko ekainaren 1a - Mitchellville, Maryland, AEB, 2004ko azaroaren 26a) estatubatuar ikertzailea izan zen.\nBiografia.\n1928an Estatu Batuetako ordezkari izan zen Erradiologiaren Nazioarteko Bigarren Batzarrean, eta Babes Erradiologikorako Nazioarteko Batzordea sortzearen aldeko aitzindari nagusietako bat. Hain zuzen ere, erakunde horretako idazkari izan zen Lauriston hamahiru urtez. Urte haietan aipagarria da, orobat, Unitate eta Neurri Erradioaktiboen Nazioarteko Batzordean egin zuen lana. 1929an Neurri eta Babes Erradioaktiboen Batzorde Nazionaleko presidente hautatu zuten. Neurrien Bulego Nazionalean X izpien intentsitateak neurtzeko lehen tresna eraiki zuen, eta kableak babesteko erabili ohi den ganbera bat. Tresna eta ganbera hauen erabilera gertakari handia izan zen, beren neurri eta pisu txikien bitartez oso eremu elektriko uniformea sortzea lortzen baitzen. 1930ean lehen ioi-ganbera presurizatua eraiki zuen, urte askotan munduko bakarra. Babes erradiologikoaren eremuan modu eraginkorrenean lan egin zuen ikertzaileetako bat izan zen Lauriston."}
{"id": "274241", "revid": "28807", "url": "https://eu.wikipedia.org/wiki?curid=274241", "title": "Lauriston Sale Taylor", "text": ""}
{"id": "274242", "revid": "28807", "url": "https://eu.wikipedia.org/wiki?curid=274242", "title": "Mihia", "text": ""}
{"id": "274243", "revid": "28807", "url": "https://eu.wikipedia.org/wiki?curid=274243", "title": "Mingaina", "text": ""}
{"id": "274244", "revid": "219", "url": "https://eu.wikipedia.org/wiki?curid=274244", "title": "Franco Moschino", "text": "Franco Moschino (Milan, 1950eko otsailaren 27a - Annone di Brianza, 1994ko irailaren 28a) italiar moda-diseinatzailea izan zen.\nLabe garaiak zituen familia aberats bateko semea zen. Hamabost urte zituela, Brerako Arte Ederretako Eskolara joan zen. Ondoren lanbide ugaritan aritu zen, Europako moda-diseinatzaile ospetsuenetako bat bihurtu aurretik: kontulari, argazkilari laguntzaile, liburu-saltzaile, haurrentzako ipuinen marrazkilari. Milanen Gianni Versace ezagutu zuen eta hark ilustratzaile gisa hartu zuen bere publizitate-kabineterako (1970). Hala ere, benetako aukera Cadette etxearen eskutik etorri zitzaion, han zuzenean parte hartu baitzuen hainbat bilduma osatzen. 1983an egin zuen bere lehenengo bilduma. Berritzailetzat hartzen da Moschino, modaren inguruan dituen ideiak direla eta. Baztertu egiten ditu modernitatea eta dotoretasuna, eta nabarmenkeria eta fantasia sartzen ditu bere filosofiaren barruan. Ehunak, estiloak eta koloreak nahastea izan da Moschinoren ezaugarri nagusia. Azken urteetan, ume seropositiboen aldeko lanetan aritu zen buru-belarri."}
{"id": "274245", "revid": "105290", "url": "https://eu.wikipedia.org/wiki?curid=274245", "title": "Ojibwa", "text": "Ojibwa edo chippewa Ipar Amerikako indiar herria da. Ojibwak ojibwaz mintzo dira, eta garai batean Kanadako Superior eta Huron aintziren ertzean bizi ziren. 1970ean 30.000 ojibwa zeuden Ameriketako Estatu Batuetako Minnesota, Michigan, Montana, Ipar Dakota eta Wisconsin estatuetako indiar erreserbetan, eta 50.000 Kanadako Ontario, Manitoba eta Saskatchewan probintzietako erreserbetan.\nAntzinako bizimodua.\nLeinu bakoitza talde ibiltarietan banatua zegoen. Udazkenean, taldeak zein bere ehizalekuetan barrena sakabanatzen ziren, eta udan berriro elkartzen ziren arrantzaguneetan. Talde batzuek arroza eta artoa ereiten zuten. Urki-azala erabiltzen zuten txalupak, txabolak eta lanabesak egiteko.\nHasieran taldeko buruzagiek ia ez zuten aginpiderik, baina 1670 inguruan ojibwak eta frantses larru-saltzaileak harremanetan hasi ahala buruzagitza gero eta garrantzitsuagoa egin zen, eta oinordekotza aitagandik semeagana igarotzen zen.\nOso erlijio-mota berezia eta garatua zuten."}
{"id": "274246", "revid": "512", "url": "https://eu.wikipedia.org/wiki?curid=274246", "title": "Tokutomi Soho", "text": "Tokutomi Soho (Minamata, Kumamotoko prefetura, 1863ko martxoaren 14a - Atami, Shizuokako prefetura, 1957ko azaroaren 2a) japoniar historialaria, kritikaria eta kazetaria izan zen.\nMendebaldeko moldeetan oinarritutako hezkuntza izan zuen, eta kazetaritza-lanetan murgildu zen gero. 1887. urtean argitaletxe bat sortu zuen, eta urte berean \"Kokumin no tomo\" (\"Nazioko Lagunak\") egunkaria. 1890. urtean urte askotan Japoniako egunkari hedatuena izango zen \"Kokumn Shimbum\" (\"Nazioa\") kaleratu zuen. Japoniaren modernizazioaz kezkatua agertu zen \"Shorai no Nihon\" (1886, \"Japoniaren etorkizuna\") obran. Mendebaldeko molde liberalak eta berrikuntza demokratikoak nahi zituen Japoniarentzat. Hurrengo urteetan, ordea, Japonia inperialaren alde agertu zen, eta 1920tik 1930era bitartean, Japoniako hizlaririk ospetsuenetakoa izan zen. Bigarren Mundu Gerra amaitu zenean, etxetik ez irteteko zigorra ezarri zioten Estatu Batuek. Tokutomiren \"Kinsei Nihon Kokuminshi\" (1918-1946, ehun liburuki; \"Japoniarren historia garai modernoetan\") obra erraldoiak Japoniako 1534tik 1900era bitarteko historia biltzen du."}
