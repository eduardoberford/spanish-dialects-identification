{"id": "271614", "revid": "336", "url": "https://eu.wikipedia.org/wiki?curid=271614", "title": "Andrew Fielding Huxley", "text": "Sir Andrew Fielding Huxley (Hampstead, Londres, 1917ko azaroaren 22a - Grantchester, Cambridgeshire, 2012ko maiatzaren 30a) britainiar biofisikaria izan zen. Aldous eta Julian Huxleyren anaiorde zen Thomas Huxleyren biloba da.\nBiografia.\nNerbio-bulkadaren transmisioaren azalpen zehatza eman zuen. Bere ikerketa gehienak Alan L. Hodgkinekin batera egin zituen eta bi zientzialariek Fisiologiako eta Medikuntzako Nobel Saria jaso zuten 1963an, John C. Eccles australiarrarekin batera, azken horrek ere nerbio-transmisioaren inguruan lan egin baitzuen.\nHuxleyk eta Hodgkinek erakutsi zuten nerbio-bulkadaren transmisioa nerbio-zelularen kanpoko mintzak kontrolatzen duen prozesu elektriko eta kimikoa dela. Mintzak selektiboki uzten die karga positiboa daramaten potasiozko eta sodiozko ioiei (karga elektrikoa daramaten atomoei) zelulatik ateratzen eta sartzen. Zelula egonean dagoenean, potasiozko ioiak arazorik gabe mugi daitezke mintzean zehar, ez ordea sodiozko ioiak. Horren ondorioz, egonean dagoen nerbio-zelula batek karga negatiboa du, baina sodiozko ioiak zelularen mintzetik kanpo pilatzeak karga positiboa sortzen du. Zelulari aplikatutako estimulu batek mintzaren poroak irekitzen ditu eta karga positiboa daramaten sodiozko ioiak zelula barrura sar daitezke, eta kargaren ikurra aldatu. Karga elektrikoaren bat-bateko aldaketa horrek nerbio-bulkada sortzen du. Bulkada amaitzean, potasiozko ioiak kanpora ateratzen dira eta zelula bere ohiko karga negatiboarekin gelditzen da.\n1974an Elisabet II.a erreginak Sir titulua eman zion. 1984an gaztetan ikasketak egin zituen Cambridgeko Trinity Collegeko zuzendari izendatua izan zen, eta han egon zen 1990ean erretiroa hartu zuen arte."}
{"id": "271615", "revid": "58701", "url": "https://eu.wikipedia.org/wiki?curid=271615", "title": "Helmut Jahn", "text": "Helmut Jahn (Zindor, Nurenberg, Alemania, 1940ko urtarrilaren 4a - Campton Hills, Illinois, 2021eko maiatzaren 8a) alemaniar jatorriko estatubatuar arkitektoa izan zen.\nBiografia.\nMunicheko Technische Hochschule eskolan arkitektura ikasi eta gero, Estatu Batuetara joan zen doktoregoa egitera. Myron Goldsmithekin eta Fazlur Kahnekin ikasi zuen han, garaiera handiko egituretan adituak ziren bi teknikariekin. Tesia egiten ari zela C.P. Murphy Associates enpresan hasi zen lanean. 1973an Helmut Jahn enpresa horren lehendakariorde eta Estudioen eta Diseinuen zuzendari izendatu zuten. Proiektu ugaritan lan egin zuen, eta horrek ospe handia eman zion Estatu Batuetan eta atzerrian. American Institute of Architectsen kide egin zen eta 1977an \"Who\u00b4s Who in America\"ren berrogeigarren edizioan parte hartzera gonbidatu zuten.\n1980an Indianako Saint Mory\u00b4s Collegeko Arte Ederretako sailak honoris causa doktore titulua eman zion. Ordurako 15 bat eraikin eginak zituen, Chicagoko Xerox Center, bere lanik garrantzitsuenetakoa, besteak beste. 1980an Estatu Batuen ordezkari izan zen Veneziako Bi Urtekoan, eta \"Who\u00b4s Who in Technology Today\"ren bosgarren ediziorako hautatu zuten.\n1975etik aurrera berrogeita hamar sari inguru irabazi zituen bere proiektuengatik, eta bere lanaren erakusketa ugari egin zituen mundu osoan zehar. Irakaskuntzan ere aritu zen, Harvardeko Unibertsitatean 1981ean eta Yalekoan 1983an, esate baterako.\nBere lanik garrantzitsuenak: Chicago Board Traad Addition (1982); Complex-United Airlineren 1. terminala; Chicagoko O\u00b4Hore aireportua (1983-1987); Filadelfiako One Liberty Place (1984-1987); Chicagoko State of Illinois Center (1985) eta Frankfurteko Messeturm (1985-1991), Berlineko Sony Center (2000), Las Vegasko Veer Dorreak (2010)."}
{"id": "271616", "revid": "1545", "url": "https://eu.wikipedia.org/wiki?curid=271616", "title": "Claude Sautet", "text": "Claude Sautet (Montrouge, Frantzia, - Paris, ) zinema-zuzendaria izan zen.\nBiografia.\nArte Dekoratiboen eskolan eta Zinemagintzako Goi Eskolan egin zituen ikasketak. Zinema-ikasketak bukatu bezain laster, Frantziako telebistarentzat ekoizten eta idazten hasi zen. 1951n egin zuen debuta, \"Nous n'irons plus au bois\" film laburrarekin. Luzaroan, baina, ezagunago izan zen gidoi-idazle gisa, eta Jacques Deray, Marcel Ophuls eta Jean-Paul Rappeneau zuzendariekin lan egin zuen. Bere lehen filmetako protagonista nagusiak Louis de Fun\u00e8s, Jean Paul Belmondo, Sylva Koscina, Yves Montand eta, batez ere, Romy Schneider izan ziren.\n1969an egin zuen bere lehen film aipagarria, \"Bizitzako gauzak\", Paul Guimarden eleberrian oinarri hartuta. 1979an lortu zuen, baina, nazioarteko kritikaren onespena, \"Une histoire simple\" filmarekin; urte hartako film onenaren Oscar Sarirako izendatu zuten.\n1987an Georges Beauregard Saria eta Florentziako Zinemaldiko sari handia lortu zituen, \"Quelques jours avec moi\" filmarengatik. Film hori ere literatura-obra batean oinarritu zen, eta Frantziako garai hartako hiru antzezle onenetakoek parte hartu zuten: Daniel Auteuil, Dominic Blanc eta Sandrine Bonnairek.\nHurrengo filma handik denbora batera egin zuen: \"Un coeur en hiver\" (1992, \"Bihotz bat neguan\"); filmak Frantziako Zinemako Akademia Nazionalaren sari nagusia, M\u00e9li\u00e8s Saria, eta Veneziako Zinemaldiko Zilarrezko Lehoia saria jaso zituen, besteak beste. Hurrengo filma ere, \"Nelly eta Monsieur Arnaud \"(1955), saritua izan zen: Michel Serraultek antzezle onenaren Cesar Saria jaso zuen, eta Sautetek zuzendari onenarena."}
{"id": "271617", "revid": "10891", "url": "https://eu.wikipedia.org/wiki?curid=271617", "title": "Carlos Surinach", "text": "Carles Suri\u00f1ach i Wrokona (Bartzelona, 1915eko martxoaren 4a - New Haven, Connecticut, 1997ko azaroaren 12a) estatubatuar musikaria izan zen, jatorria katalana.\nBartzelonako Udal Kontserbatorioan lehenbizi, eta Alemaniako zenbait erakundetan gero, egin zituen ikasketak. 1944an Bartzelonako Filarmonikoko eta Lizeoko Antzokiko zuzendari izendatu zuten. Parisen egonaldi laburra egin ondoren, Estatu Batuetara joan zen, eta hango herritartasuna hartu zuen. Konposizioko eskolak eman zituen Carnegie-Mello Unibertsitatean (Pittsburg), eta \"Queens College\"n (New York). Mundu osoan egin zen ezagun, balleterako idazten zituen partiturengatik: \"Embattled garden\" (1958, \"Jardin setiatua\"); \"Acrobats of God\" (1960, \"Jainkoaren akrobatak\"); \"Symphonic variations\" (1962, \"Aldaketa sinfonikoak\"); \"Chronique\" (1974, \"Kronika\"); \"The owl and the pussycat\" (1978, \"Hontza eta katua\"); \"The eyes of the goddess\" (1978, \"Jainkosaren begiak\"). Baina dantzarako musika ez ezik, orkestra, abesbatza, ganbera-talde eta abarretarako ere idatzi zuen. Espainiako herri-tradizioan, flamenkoan, batez ere, oinarritutako musika egin zuen gehienbat, eta Alb\u00e9niz, Granados eta Fallaren ondorengotzat hartu zuten. Alb\u00e9nizen ondorengoek berek \"Iberia\" maisulanaren orkestrarako bertsioa egiteko eskatu zioten. Gainera, ganbera-musikarako zenbait obra moldatu zituen, XVIII eta XIX. mendeetako espainiar dantzetan oinarrituta. Garrantzizko beste lan batzuk: \"Sinfonetta flamenca\" (1953, orkestrarako); \"Fandango\" (1954, orkestrarako); \"Concertino\" (1956, piano, hari eta zinbaletarako); \"David and Batha-Sheba\" balleta (1960). 1963an \"Cantata of St. John\" idatzi zuen CBS telebista-katearentzat."}
{"id": "271618", "revid": "512", "url": "https://eu.wikipedia.org/wiki?curid=271618", "title": "Max von der Gr\u00fcn", "text": "Max von der Gr\u00fcn (Bayreuth, 1926 - Dortmund, 2005) alemaniar idazlea izan zen.\nBiografia.\nLangile-familia batean hazi zen. Bigarren Mundu Gerran, Estatu Batuetako gudarosteak preso hartu zuen. Aske utzi zutenean, igeltsero hasi zen, baina istripu larri bat izan zuen, eta langintza utzi behar izan zuen. 1950eko hamarkadan argitaratu zituen bere lehen poemak eta narrazio laburrak, sindikatuen argitalpenetan. 1961ean, Fritz H\u00fcserrekin batera, 61eko Taldea sortu zuen. 1962an Dortmunden jarri zen bizitzen, eta literatura-lanetan murgildu zen. Alemaniar idazle ezagunenetako bat da Alemaniatik kanpo, bere langile-literatura soziokritikoarengatik. Dena dela, idazleak berak ez zituen bere testuak langile-literaturatzat hartzen, nahiz eta, lanaren mundua zen bere eleberrien eta kontakizunen gai nagusia eta gertalekua. Haren lehen eleberriak, \"M\u00e4nner in zweifacher Nacht\" (1962, \"Gizonak gau bikoitzean\"), meatoki bateko larritasun-egoera deskribatzen du: nola bost meatzarik, luizi baten ondoren, bost egun eta bost gau igarotzen dituzten meategian barruan, askatzen dituzten arte. \"Irrlicht und Feuer\" (1963, \"Argi-txakurrak eta sua\") eleberrian, protagonistak meatzariek dituzten lan-baldintza kaskarrak salatzen ditu, nagusien aurrean. Beste obra batzuetan ere \u2014\"Die Lawine\" (1986,\" Elurbizia\")\u2014, pertsonaiak gizaki gisa behar duten askatasunaz gabetzen dituen espazioetan aurkitzen dira. Beti langile-gaiak landu zituen arren, Von der Gr\u00fcnek ez zuen joera politiko jakinik adierazi. Berak gizakiak eguneroko bizitza \u2014eta beraz, lana ere bai\u2014 duintasunez bizitzeko duen eskubidea besterik ez zuen defendatu."}
{"id": "271619", "revid": "46380", "url": "https://eu.wikipedia.org/wiki?curid=271619", "title": "Hern\u00e1n Siles Zuazo", "text": "Hern\u00e1n Siles Zuazo (La Paz, 1914ko martxoaren 21a - Montevideo, 1996ko abuztuaren 6a) boliviar politikaria izan zen, Mugimendu Nazionalista Iraultzailearen sortzailea. Bi agintalditan izan zen Boliviako lehendakari: 1956-1960 eta 1982-1985 bitartean.\nBizitza.\nHernando Siles lehendakariaren semea zen. Lege-ikasketak egin zituen. Paraguairen kontrako Chacoko Gerran borrokatu zen (1932-1935), eta 1941. urtean, Mugimendu Nazionalista Iraultzailea sortu zuen, V\u00edctor Paz Estenssororekin batera. Alderdi horrek bat egin zuen Gualberto Villarroel militarra agintari jarri zuen estatu-kolpearekin (1943-1946), eta Villarroel bere kargutik kendu zutenean, Silesek erbestera ihes egin behar izan zuen. Boliviara itzuli eta 1952ko iraultza abertzalearen alde agertu zen. Iraultza hari esker, V\u00edctor Paz Estenssorok lehendakaritza eskuratu zuen, eta Siles lehendakariorde izan zen. Paz Estenssorok bere agintaldia amaitu ondoren, berriz, lehendakari izendatu zuten Siles, 1956an.\nGobernuaren buru zegoela, egonkortasun ekonomikoa lortzen saiatu zen, eta zenbait hitzarmen sinatu zituen Estatu Batuekin eta Nazioarteko Diru Funtsarekin. 1960an bere agintaldia amaitu ondoren, enbaxadore izan zen, eta 1964ko estatu-kolpearen ondoren, erbestera ihes egin behar izan zuen, berriro. Sorterrira itzuli zenean, Herritar Batasun Demokratikoa antolatu zuen, eta lehendakaritzarako hautagai izan zen, 1978, 1979 eta 1980. urteetan. 1980an berriro ihes egin zuen, militarren estatu-kolpearen ondorioz; baina 1982an militarrek agintea utzi eta Siles Zuazok berreskuratu zuen lehendakaritza. Agintaldi horretan, krisi ekonomikoari aurre egiteko murrizketak eta neurri gogorrak hartu zituen. 1985ean greba orokor batean gertatutako istiluen ondoren, dimisioa eman zuen, eta hauteskundeak aurreratu zituen."}
{"id": "271621", "revid": "46380", "url": "https://eu.wikipedia.org/wiki?curid=271621", "title": "Andr\u00e9 Brink", "text": "Andr\u00e9 Philippus Brink (Vrede, Estatu Askea, Hegoafrika, 1935eko maiatzaren 29a - 2015eko otsailaren 6a) hegoafrikar idazlea izan zen, afrikaans hizkuntzaz eta ingelesez idazten zuena.\nBiografia.\nOso gaztetatik britainiarren nagusitasun politikoaren eta kulturalaren kontra borrokatzen zuen Ruiterwag mugimenduko kide izan zen. 1958an, Brinken lehenengo eleberriaren ondoren, Sestigers (1960ko hamarraldiko idazleak) mugimenduko idazleen ordezkaritzat hartu izan zen. Idazle horiek eleberri errealistaren gaiak eta azaltzeko moduak hausten zituzten.\nSorbonan ikasi zuen, eta hainbat egonaldi egin zituen Frantzian. Egonaldi horien ondorioz indartu egin ziren Brinken lanetan Sartreren existentzialismoaren eta \"Nouveau roman\"en eragina. \"Enbaxadorea\" (1963), \"Orgia\" (1965), \"Eguerdia\" (1969), \"Bihurria\" (1970), \"Gaueko ezaguera\" (1973) lanak debekatu egin zituen gobernuak, eta baita bere antzerki-lan militanteak ere. Azken horretan, esate baterako, neskato ingeles baten eta beltz intelektual baten arteko maitasunezko harremana azaltzen du. 1997an itzuli zen antzerkira \"Jogger\" lanarekin.\nOndorengo kontakizunek berehala izan zuten oihartzuna mundu osoan: \"Gauaren gogorrenera\" (1974), \"Une bat haizean\" (1976), \"Euri zurrumurruak\" (1978). Brinken lan guztietan apartheidaren eraginez gertatzen den kulturen eta zibilizazioen arteko borroka azaltzen da, eta gogoeta egiten du horren inguruan: \"Isiltasun nahasia\" (1982), \"Izurriaren harresia\" (1984), \"Setio egoerak\" (1988), \"Izu ekintza\" (1991), \"Adamastor\" (1993), \"Hondarrezko irudiak\" (1996), \"Deabruaren harana\" (1998). \"Itzulera Luxenburgoko lorategira\" (1996) saiakera-lanean Hegoafrikako demokraziaren lehenengo bost urteen laburpena egiten du."}
{"id": "271622", "revid": "28807", "url": "https://eu.wikipedia.org/wiki?curid=271622", "title": "Andr\u00e9 Philippus Brink", "text": ""}
{"id": "271623", "revid": "1545", "url": "https://eu.wikipedia.org/wiki?curid=271623", "title": "Charles Bruck", "text": "Charles Bruck (Timisoara, Austria-Hungariako Inperioa \u2014egungo Errumania\u2014, 1911ko maiatzaren 2a - Hancock, Maine, AEB, 1995eko uztailaren 16a) musikagile frantsesa izan zen, Errumanian jaioa.\nBiografia.\nMusika-ikasketak Vienan hasi zituen, eta ondoren Parisa joan zen zuzenbidea ikastera. 1931n pianoa landu zuen Vlado Perlemuterrekin batera eta konposizioa Nadia Boulangerrekin musika-eskolan. 1934. urtetik aurrera orkestra-zuzendaritza ikasi zuen Pierre Monteuxekin batera. 1936an Parisko orkestra filarmonikoak antolatzen zuen orkestra-zuzendarien lehiaketa irabazi zuen; urte horretan bertan egin zuen lehenengo bira Estatu Batuetan.\n1939an Frantziako herritartasuna hartu zuen. Gerra bitartean ezkutaturik ibili zen lehenbizi eta Erresistentzian lanean ondoren. 1945-1948 bitartean Industria-produkzioaren ministerioko musika-industrien zuzendari izan zen. Ondoren Cannes eta Deauvilleko kasinoetako orkestra-zuzendari izan zen (1949-1950), eta Amsterdamgo Herbehereetako Operako musika-zuzendari (1950-1954). Frantziara itzuli zenean Prokofieven \"L\u00b4Ange de feur (Suzko aingerua) \"opera zuzendu zuen (1954). Estrasburgoko Orkestra sinfonikoko zuzendari (1955-1965) eta ORTFko Orkestra filarmonikoko zuzendari izan zen (1965-1970).\nZuzendu ditu, besteak beste: Prokofieven \"Jokalaria\" (1956), Jan\u00e1ceken \"Meza glagolitikoa\" (1957), Kod\u00e1ly \"Hary J\u00e1nos\" (1959), Lutoslawskin \"Orkestrarako kontzertua\" (1963) eta \"Joko veneziarrak\" (1965), Ligetiren \"Atmosferak\" (1964) eta \"Requiem \"(1966), Pendereckiren \"Pasioa San Lukasen arabera\" (1967) eta \"Dies Irae\" (1968).\nHainbat musikagile ezagutarazi ditu, hala nola Boris Blacher, Hans Werner Henze, Goffredo Petrassi, Bernd Alois Zimmermann."}
{"id": "271624", "revid": "336", "url": "https://eu.wikipedia.org/wiki?curid=271624", "title": "Anatoli Lukianov", "text": "Anatoli Ivanovitx Lukianov (Smolensk, Sobietar Batasuna, 1930eko maiatzaren 7a - Mosku, 2019ko urtarrilaren 9a) politikaria eta legegizona izan zen.\nBizitza.\nZuzenbidea ikasi zuen Moskuko Lomonosov Unibertsitatean, 1953-1956 urteen bitartean. 1955. urtean Sobietar Batasuneko Alderdi Komunistako kide egin zen, eta hurrengo urtean SESBeko Ministro Batzordeko aholkulari izan zen, 1961 arte. 1977an Sobiet Goreneko Idazkari izendatu zuten, 1983 arte. 1985ean Gorbatxovek Alderdi Komunistako Batzorde Nagusiko Departamentu Orokorreko buru izendatu zuen. Handik bi urtera Batzorde Nagusiko Idazkari izendatu zuten, eta 1988an Buro politikoko kide. Gorbatxov estatuburu hautatu zutenean, Sobiet Goreneko Presidiumeko lehendakariorde izendatu zuten Lukianov, eta handik urtebetera Sobiet Goreneko lehendakariorde.\n1991ko estatu-kolpetik bereizi nahi izan bazuen ere, alderdian eta gobernuan zituen karguetatik kendu zuten denboraldi batez, susmoa baitzegoen estatu-kolpean parte hartu zuela. Aldi berean, Fiskaltzari eskatu zitzaion ikerketak egin zitzan Lukianoven jarreraren inguruan. Azkenean, atxilotu egin zuten. 1992an aginpidea hartzeko konplota eta estatu-krimena leporatu zioten.\nEspetxean izan zen bitartean idazteari ekin zion; bere poemak \"Poemak espetxetik \"lanean bildu zituen. Urte horren amaieran irten zen espetxetik, besteak beste, osasun-arazoak zituelako. Hala eta guztiz ere, Boris Jeltsinen eta gobernuaren kontrako manifestaldietan parte hartu zuen, eta Gorbatxoven kontra hitz egin zuen. Dumako diputatu izatea lortu zuen, eta horri esker immunitatea izan zuen. 1994an Dumak amnistia eman zien 1991ko estatu-kolpean parte hartu zutenei, Lukianovi besteak beste."}
{"id": "271625", "revid": "512", "url": "https://eu.wikipedia.org/wiki?curid=271625", "title": "Augusto Roa Bastos", "text": "Augusto Roa Bastos (Asuncion, 1917ko ekainaren 13a - Asuncion, 2005eko apirilaren 26a) paraguaiar idazlea izan zen.\nBizitza eta lanak.\nNekazari-herri batean sortu zen. Eskola militarrean ikasi zuen 1925etik aurrera eta Chacoko gerran (1932-1935) parte hartu zuen. Espainiako literatura klasikoa irakurri zuen urte haietan. 1942an \"El ruise\u00f1or de la aurora\" (\"Egunsentiko urretxindorra)\" poesia-liburua idatzi zuen, espainiar idazleen eraginpean. Hurrengo urteetan uko egin zion obra hari. 1947an Buenos Airesa joan zen, Paraguaiko gerra zibiletik ihesi, eta han bizi izan zen Paraguaiko enbaxadako kultura-aholkulari eta kazetari gisa.\n1953an \"El trueno entre las hojas\" (\"Trumoia hostoen artean\") ipuin-bilduma idatzi zuen, Paraguaiko herri xeheak pairatzen duen injustiziari buruzkoa, gerora Hego Amerikan barrena zabalduko zen errealismo magikoaren ildotik idatzia. Paraguaiko XX. mende hasierako historia kontagai duen \"Hijo de hombre\" (1960, \"Gizonaren semea\") eleberriak arrakasta handia ekarri zion. Prosazko bi obra horiek film-liburu bihurtu zituen, eta zinemarako beste liburu batzuk idatzi zituen 1960 ondoren. Paraguaiko gerra zibileko gehiegikeriez istorio laburrak bildu zituen \"El bald\u00edo\" (1966, \"Lugorria\") obran eta giza existentziaz eta psikologiaz idatzi zuen \"Los pies sobre el agua\" (1967, \"Oinak ur gainean\") eta \"Madera quemada\" (1967, \"Zur kiskalia\") ipuin-bildumetan.\n1970. urtean Paraguaira itzuli zen literatura-irakasle gisa eta 1974an \"Yo el supremo\" (\"Ni, buruzagi gorena\") eleberria argitaratu zuen, Jos\u00e9 Gaspar Rodr\u00edguez de Francia Paraguaiko diktadorearen bizitza oinarritzat hartuta. 1976an Okzitaniako Tolosara joan zen, hango unibertsitateko literatura-irakasle. 1982. urtean Paraguaiko herritartasuna ukatu ondoren, Espainiakoa eta Frantziakoa eman zitzaizkion (1983an eta 1987an, hurrenez hurren).\nBere ibilaldian sari ugari jaso zituen: British Council saria (1948), Editorial Losada saria (1959), Paraguaiko Literaturako Sari Nazionala (1995), Jos\u00e9 Mart\u00ed saria (2003), Konex Mercosur saria (2004) eta Cervantes saria (1989)."}
{"id": "271627", "revid": "65203", "url": "https://eu.wikipedia.org/wiki?curid=271627", "title": "Anne Perry", "text": "Anne Perry (jaiotza-izena: Juliet Hulme ; Londres, Ingalaterra, 1938ko urriaren 28a - Los Angeles, 2023ko apirilaren 10a) britainiar eleberrigilea izan zen.\n15 urte zituela, bere lagun Paulinerekin batera haren ama hil zuten, eta oso gazteak zirenez bost urteren buruan aske ziren arren, berebiziko eragina izan zuen gertaera hark bere bizitzan. Espetxetik atera ondoren izena aldatu eta historiako ikasketak egin zituen unibertsitatean, eta gero lanean hasi zen. 1993. urtean \"Izaki zerutarrak \"filma estreinatu zen arte ez zen bere benetako nortasunaren berri zabaldu. Orduan jakin zen Anne Perry polizia-eleberrien idazlea hilketa haren arduradunetako bat zela, baina horrek ez zuen bere ospea ilundu. Izan ere, hogei eleberritik gora idatzi ditu, eta zortzi milioi aletik gora saldu ditu mundu guztian zehar; Agatha Christie berritzat hartzen dute askok. Bere eleberri gehienak Viktoria erreginaren agintaldian girotuak dira, eta beren osagai aipagarrienak pertsonaiak dira, egileak pertsonaiez egiten duen ikerketa, zehazkiago. Pitt inspektorea da bere eleberri askotako protagonista, gizakiaren ahultasunaren aurrean eskuzabal eta ulerkor jokatzen duen gizona; ez da harritzekoa ezaugarri horiez hornitu izana bere protagonista, izan ere, egileak berak esan ohi duenez, bere helburua da irakurleei ulertaraztea gizakia une jakin batzuetan edozer egiteko gai izan daitekeela, eta ezin dugula inor arintasunez epaitu. \"Carter Streeteko hilketak \"(1976) lanarekin hasi zen ospea irabazten, eta haren ondoren argitaratu zituen \"Pentecost Alleyko prostituta\", \"Tamesisen itoa, Callanter Squareko hilotzak, Cardington Crescenten pozoitzen\", etab."}
{"id": "271628", "revid": "512", "url": "https://eu.wikipedia.org/wiki?curid=271628", "title": "Harold Davenport", "text": "Harold Davenport (Huncoat, Lancashire, Ingalaterra, 1907ko urriaren 30a - Cambridge, Ingalaterra, 1969ko ekainaren 9a) Erresuma Batuko matematikaria izan zen.\nBiografia.\nManchesterreko Unibertsitatean ikasi zuen matematika, beka baten laguntzaz; bere irakasleen artean Louis Mordell eta Milne zeuden. 1927an graduatu zen; hala ere, ikasketak jarraitu zituen Cambridgeko Trinity Collegen. Cambridgen Littlewood eta Abram Besikovitxen hitzaldietara joateko aukera izan zuen, eta tesia lehenengoaren zuzendaritzapean egin zuen.\n1932an beka bat eman zioten; honela Hasseri bisita bat egin zion Marburgen, eta lan garrantzitsu bat egin zuten elkarrekin. Heilbronnekin ere lankidetzan aritu zen urte askoan. Cambridgera itzulita, ikerlanean jarraitu zuen eta artikulu ugari idatzi zituen urte horietan.\n1937an Manchesterreko Unibertsitatera joan zen irakasle-laguntzaile. Mordellen eragina izan zuen bertan; honela, zenbakien geometria eta hurbiltze diofantostarrak aztertzen hasi zen. 1941ean matematika-katedra lortu zuen Ipar Galesko Bangor Unibertsitatean. Londresko Unibertsitateko eta Cambridgeko matematika-irakasle ere izan zen.\nDavenportek zenbaki-teorian (bereziki zenbakien geometrian), hurbiltze diofantostarretan eta zenbakien teoria analitikoan egin ditu ekarpenik garrantzitsuenak.\nBere lanean artean, \"Analytic methods for Diophantine equations and Diophantine inequalities \"eta \"Multiplicative number theory\" (1967) monografiak daude. 1940an Errege Elkarteko kide hautatu zuten, eta Sylvester domina irabazi zuen 1967an. Londresko Matematika Elkarteko mahaiburu ere izan zen (1957-59), eta Berwick saria jaso zuen 1954an elkartearen eskutik."}
{"id": "271629", "revid": "512", "url": "https://eu.wikipedia.org/wiki?curid=271629", "title": "Per Kirkeby", "text": "Per Kirkeby (Kopenhage, 1938ko irailaren 1a - \"ib.\", 2018ko maiatzaren 9a) Daniar pintorea izan zen.\nBiografia.\nNatur zientzietako ikasketak egin zituen Kopenhageko Unibertsitatean. Ikasle-garaian espedizio geologiko askotan parte hartu zuen, Groenlandian, besteak beste. Paisaiak, koadro abstraktuak eta \"enviromment\" eta \"happening\"ak egin zituen. 1964an Artikoko Laugarren aroko geologiako lizentzia lortu zuen, eta lehen erakusketa egin zuen Kopenhageko Hovued Liburutegian. 1996-1967 urteetan New Yorken egon zen, eta erakusketak egin zituen Groenlandian, Tunisian, Erdiko Amerikan eta Asia Erdian. 1972tik aurrera erakusketak egin zituen bidaietatik ekarritako gauzekin. 1973an bidaia gehiago egin zituen Mediterraneoan, Islandian eta Turkian. 1978an irakasle aritu zen Karlsruheko Staatliche Akademien. 1967az geroztik poemak, ipuinak eta kontakizunak argitaratu, eta zientzia- eta arte-gaietako filmak egin zituen. 1960ko hamarraldiaren hasieran Arte Eskola Esperimentala lan taldean sartu zen. Taldeko artistak artearen salerosketaren aurka zeuden, eta taldearen izenean egiten zituzten erakusketak, taldekideen izenik agertu gabe. 1970eko hamarraldiaren hasieran, talde lanaz nekaturik, Alemaniara joan zen. Han gusturago aritu zen lanean, eta batez ere paisaiak egin zituen. Paisaia zientzia eta arte esperientziatzat zeukan, eta ohartzen zen paisaiak beragan eragiten zuen zirrara berak modu zientifikoan aztertu zituen indarrek eta formek eraginak zirela. Koadro batzuetan zirrara horiek ia abstraktuak dira, baina argiaren eta materialen erabilera izadiaren mundukoa da. Kirkebyk nabarmena du Turnerren eta Constableren eragina. Kopenhageko Opera berrian Kirkebyren eskulturak daude (2005)."}
{"id": "271630", "revid": "28807", "url": "https://eu.wikipedia.org/wiki?curid=271630", "title": "Edouard Balladur", "text": ""}
{"id": "271632", "revid": "58701", "url": "https://eu.wikipedia.org/wiki?curid=271632", "title": "David Alfaro Siqueiros", "text": "Jos\u00e9 de Jes\u00fas Alfaro Siqueiros, ezagunagoa David Alfaro Siqueiros gisa, (Chihuahua, Mexiko, 1896ko abenduaren 29a - Cuernavaca, Mexiko, 1974ko urtarrilaren 6a) mexikar pintorea izan zen.\nBiografia.\nAlfredo Ramos Mart\u00ednez pintorearen eskolan ikasi zuen. Orozco eta Rivera mexikar muralistek bezala, Mexikoko Iraultzan esku hartu zuen. 1921ean, aurreko biekin batera, arte iraultzailearen agiria sinatu zuen.\nArte proletarioaren teorilari nagusietakoa izan zen. 1935ean lantegi bat sortu zuen Estatu Batuetan. Espainiako Gerra Zibilean, armada errepublikanoko ofiziala izan zen. Bere ideiak zirela eta, kartzelan eta erbestean izan zen zenbait aldiz. Bere garaiko estetika modernoaren aurka egon zen; Colonen aurreko artearen moldeak beretu nahi izan zituen, haietan oinarriturik gizartearen arazoen eta nahikundeen adierazpena izan behar zuen artea garatzeko. Pintura errealista defenditu bazuen ere, Siqueirosek ez zuen bere obra errealismo sozialista sobietarrak zehazturiko arauetara mugatu. Bere lanetan, kolore biziak, kontraste handiko argi-ilunak, lirismoa eta inpresionismoaren eragina dira aipagarri, eta errealismoak eta irudimenak bat egiten dute.\nMexikon ez ezik, beste herrialde batzuetan ere egin zituen muralak, hala nola Txilen (1939, \"Muerte al invasor\") edo Kuban (1943, \"Arraza berdintasunaren alegoria\"); Estatu Batuetako museoetan ere zenbait obra ditu: Filadelfian, \"Erraldoiak\", (1932); New Yorken, \"Kexu baten oihua\" (1937) eta \"Etnografia\" (1939). Obra gehienak, ordea, Mexikon dira, besteren artean munduan egin den pintura-muralik handiena (4.500 m2), \"Gizadiaren Historia\" (1966an egina). Beste zenbait lan: \"Sutea\" (1939); \"Traizioaren aurpegia\" (1947); \"Cuhautemocen apoteosia\" (1951)."}
{"id": "271633", "revid": "28807", "url": "https://eu.wikipedia.org/wiki?curid=271633", "title": "David Alfaro", "text": ""}
{"id": "271634", "revid": "1491", "url": "https://eu.wikipedia.org/wiki?curid=271634", "title": "Saga", "text": "Saga Islandiako Erdi Aroko literaturan, hitz lauzko kondaira epikoa. Norvegiatik Islandiara joan zirenen artean sortu ziren sagak, X. mendearen inguruan. Lehenbizi ahoz kontatzen ziren, eta XII. mendeaz geroztik idatziz gorde ziren. Sagetako gertaerak (mendekuak, hilketak, grinak) ia beti tragikoak ziren, eta zoritxarreko halabeharra zuten gaitzat.\nGaur egungo sailkapenen arabera, errege-sagak, kondaira-sagak, eta islandiarren sagak edo familia-sagak dira mota nagusiak. Azken multzoa da ezagunena. Familia-sagetan Islandian 930-1050 urteetan gertatutako kondairak biltzen dira, eta 1190etik 1320ra idatzi ziren gehienak. Denbora luzean uste izan da familia-sagak benetako pertsonaien gertaeretan oinarrituak zirela, baina gaur egun eleberri historikoen antz handiagoa ematen zaie, eta oinarrian egia izan ala ez, literatura lantzat hartzen dira eta ez historia lan gisa.\nDena den, kondaira horietan antzinako bizimoduaren berri ugari ematen da. Hogeita hamar bat familia-saga ezagutzen dira, horien artean, Snorri Sturlusonen \"Egils saga\" (1179-1241); \"Gisla saga\", eta \"Njals saga\". 1230-1290 bitarteko urteetan idatzi ziren familia-saga gehienak. Erregeen sagetan Norvegiako erregeen berri ematen da \"(Morkinskinna\", \"Fagrskinna\" eta handiena, \"Heimskringla).\" Bilduma zaharrenak 1200-1235 ingurukoak dira. XIII. mendean kondaira-sagek arrakasta handia izan zuten; horietan gauza harrigarriak eta liluragarriak zituzten historiako gertaera zehatzak baino gustukoago. Horietako bat da \"V\u00f6lsunga saga\" (1270), Nibelungoen kondairaren moldaera.&lt;gallery mode=\"packed\" caption=\"Landn\u00e1mab\u00f3k eskuizkribua Reykjavik-en (Islandiako Asentamentuen liburua)&lt;ref&gt;&lt;/ref&gt;\"&gt;\nFitxategi:Icelandic sagas book 11 38 13 352000.jpeg|alt=\nFitxategi:Icelandic sagas book.jpeg|alt=\nFitxategi:Icelandic sagas book 11 38 20 908000.jpeg|alt=\n&lt;/gallery&gt;"}
{"id": "271635", "revid": "46380", "url": "https://eu.wikipedia.org/wiki?curid=271635", "title": "Pierre Corneille", "text": "Pierre Corneille (Rouen, Frantzia, 1606ko ekainaren 6a - Paris, Frantzia, 1684ko urriaren 1a) frantses antzerkigilea izan zen.\nBiografia.\nPierre Corneille 1606an jaio zen, familia burges batean, Rouen hirian. Abokatu-lanak egitea eta komediak idaztea izan zituen gaztaroko lanak. Hogeita bederatzi urte zituenean, Richelieuk babesten eta diruz laguntzen zuen \"Bost egileen taldeko\" kide zen, eta hogeita hamar urterekin tragedia lantzen hasi zen, komedia alde batera utzirik.\nHamabost urteko aldi batez arrakasta izan zuen, baina mendearen erdialdeko urteetan, ikusleen faborea galdu zuen. Bere azken urteak latzak izan omen ziren: Moliererekin mokoka ibili zen tartean, baina Jean Racine izan zuen etsairik handiena. Lagunik gabe, erregearen pentsioa galduta, eta gero eta arrakasta gutxiagorekin, 1684 urtean hil zen.\nFrantziako antzerkia XVII. mendearen hasieran zer egoeran zegoen ulertu ahal izateko, jakin beharrekoa da XVI. mendean jazotako gertaera bat: 1548an, Parlamentuak obra lizun eta iraingarriak jokatzea debekatu zuen. Debeku horren ondorioz, antzinaroko gaiak, elezahar herrikoiak edo Biblia izan ziren obren jatorririk ohikoena, eta jokatzeko moldeari dagokionez, formula dramatiko klasikoak nagusitu ziren. Pierre Corneille izan zen formula klasiko horiek beste era batera lantzen hasi zen lehen antzerki-idazlea.\nBere lehen antzerki-lanak Pizkundeko gustuaren antzera eta moldera egindako komediak izan ziren; komedia kultuak ziren, garai hartako Parisen arrakasta erraz lortu zutenak. Horien artean, \"M\u00e9lite\" (1625) eta \"La veuve\" (1632, \"Alarguna\") dira aipagarrienak. Komedia horien ezaugarririk bikainena giroen eta pertsonaien deskripzioa da; tramak oso nahasiak izanagatik, haren pertsonaiak oso sinesgarriak ziren garai hartako ikusleentzat. Bere antzerki-idazlearen karreran, komedia zeharo alde batera inoiz utzi ez bazuen ere \u2014eta horren froga lirateke, besteak beste, \"L\u00b4Illusion comique\" (1636, \"Ilusio komikoa\") eta, batez ere, \"Le menteur\" (1644, \"Gezurtia\"), askorentzat idatzi zuen onena\u2014, garai hartako giroak tragediarantz bultzatu zuen.\n\"Le Cid\" (1636) izan zen bere obra tragiko handietan lehena, eta, kritiko askorentzat, Frantziako antzerki klasikoak harekin iritsi zuen heldutasuna. Obra horrek eskema tragiko berri bat proposatzen zuen, gatazka dramatikoaren nondik norakoa heroiaren ezaugarri psikologikoen gainean ezartzen baitzuen. Harrigarri gertatu zen pertsonaia horren aukera; alabaina, halabeharrak eraman omen zuen Corneille aukera hori egitera (jatorri espainiarra zeukan bere ahaide bat aipatu ohi da puntu horretan); bestalde, Frantziako tradizioarekin apurtzeko borondate berariazkoa ikusi du beste zenbaitek aukera horretan. Ohorea norberaren gurariaren gainean jartzeak adierazten duen nagusitasun morala azpimarratzen du obra horrek. Ikusleek biziki txalotu zuten, baina ez zen zenbait kritikariren gustukoa izan, arau dramatikoekiko ausartegia omen zelakoan.\n\"Horacio\" (1640) izan zen hurrengo obra. Aurrekoaren ideia moral berbera lantzen zuen, Erroman gertatzen den anaien arteko gerra bat aitzakia, baina arau dramatiko klasikoei men eginez. Urte bat geroago, \"Cinna\" taularatu zuen, iturri klasikoa duen beste tragedia bat. Goi-maila eta arrakasta handia lortu zuen Corneillek obra horretan.\nGeroztikakoak dira \"Polieucto\" (1643) eta \"Nicomedes\" (1651), eta haiekin hasi zen Corneilleren gainbehera. Handik aurrera, etsai amorratua zuen Racine gazteak gaina hartu zion, ikusleen harrera ona irabazteko lehian. Bere azken obrak, \"Sertorius\" (1662), eta \"Pulquer\", (1674), errepikakorrak eta arnasarik gabeak izan ziren.\nAntzerki klasikoaren aitzindaria izatea da Corneilleren merezimendurik handiena. Sinesgarritasuna eman zion antzerki klasikoari, pertsonaien psikologiaren bidez, baina, aldi berean, ezin izan zuen emari dramatiko guztia arau klasikoen irmotasunaren barruan eman."}
{"id": "271636", "revid": "336", "url": "https://eu.wikipedia.org/wiki?curid=271636", "title": "Horacio Quiroga", "text": "Horacio Quiroga (Salto, Uruguai, 1878ko abenduaren 31 - Buenos Aires, Argentina, 1937ko otsailaren 19a) Uruguaiko idazlea izan zen.\nBiografia.\nEzbehar asko izan zituen bizitzan; adiskide bat hil zuen nahi gabe, eta haren lehen emazteak bere burua hil zuen. Hasieran modernismoaren eta, bereziki, Leopoldo Lugones idazlearen eragina izan zuen. \"La revista\" aldizkari modernistan parte hartu zuen, eta 1901ean \"Los arrecifes de coral\" (\"Koral arrezifeak\") olerki eta hitz lauko bilduma argitaratu zuen.\n1902an, argazkilari gisa parte hartu zuen Lugonesek, Misiones oihanera antolatu zuen bidaian. Harrezkero, Chaco eskualdean eta Misiones oihanean bizi izan zen.\nLanak.\nBi eleberri labur idatzi zituen: \"Historia de un amor turbio\" (1908, \"Amodio nahasi baten historia\") eta \"Pasado amor\" (1929, \"Maitasun iragana\"). Gainerakoan, ipuinak idatzi zituen. Ipuin-idazlearen dekalogo bat idatzi zuen, ipuinari buruz zituen ideiak eta gehien maite zituen ipuingileak aipatzen zituena: Poe, Maupassant, Kipling eta Txekhov. Ipuin gehienak egunkari eta aldizkarietan argitaratu zituen, eta gero, liburuetan bildu. Oihana du ipuin askoren gertalekua, eta gizonaren eta izadiaren arteko gatazka dute gaitzat. Errealismo magikoa deritzanaren aitzindaria izan zen. Eritasun larri bat zuela jakinik, bere buruaz beste egin zuen.\nIdazlanak: \"Cuentos de amor, de locura y de muerte\" (1917, \"Maitasunezko, eromenezko eta heriotzazko ipuinak\"), \"Cuentos de la selva\" (1918, \"Oihaneko ipuinak\"), \"El salvaje\" (1919, \"Basatia\"); \"El desierto\" (1924, \"Basamortua\"), \"La gallina degollada y otros cuentos\" (1925, \"Lepo egindako oiloa eta beste ipuin batzuk\"), \"Anaconda\" (1921), \"Los desterrados\" (1926, \"Erbesteratuak\")."}
{"id": "271638", "revid": "56334", "url": "https://eu.wikipedia.org/wiki?curid=271638", "title": "Romain Rolland", "text": "Romain Rolland (Clamecy, Frantzia, 1866ko urtarrilaren 29a - V\u00e9zelay, Frantzia, 1944ko abenduaren 30a) frantsesezko idazlea izan zen.\nBiografia.\nHistoriako ikasketak egin ondoren, Erromara joan zen, eta Frantziara itzuli zenean, Letretako ikasketak egin zituen. Antzerkirako drama historikoak eta filosofikoak idazten hasi zen: \"A\u00ebrt\" (1897), \"Les loups\" (1897, \"Otsoak\"), \"Le triomphe de la raison\" (1899, \"Arrazoiaren garaipena\"), \"Danton\" (1901), \"Le quatorze-juillet\" (1902, \"Uztailaren hamalaua\") eta \"La Montespan\" (1904).\nArtista handiak miresten zituen, bestalde, eta haien biografiak ere idatzi zituen: \"Beethoven\" (1903), \"Michelangelo\" (1907), \"Haendel\" (1910) eta \"Tolstoi\" (1911).\nLehen Mundu Gerra hasi zenean, Suitzan zen, eta Frantzian nahiz Alemanian protesta ugari eragin zuen bakearen aldeko \"Au-dessus de la m\u00f4l\u00e9e\" (1915, \"Gatazkaren gainetik\") obra idatzi zuen han. Urte berean, Literaturako Nobel Saria irabazi zuen.\nGeroztik, \"Aux peuples assassin\u00e9s\" (1917, \"Hil dituzten herriei\") eta \"Les pr\u00e9curseurs\" (1923, \"Aitzindariak\") idatzi zituen. 1920an argitaratu zuen bere eleberririk onenetako bat (\"Colas Breugnon\"); 1922an \"Europe\" aldizkaria sortu zuen. Indiako pentsalariei buruzko lanak ere idatzi zituen: \"Mahatma Gandhi\" (1923) eta \"Ramakrisnaren bizitza\" (1929). Sobietarren alde agertu zen, eta gerraren aurka zeuden alderdi guztien nazioarteko kongresuaren buru izan zen, Amsterdamen. 1928 eta 1945 bitartean \"Beethoven: sortzeko garai onak\" saiakeraren zazpi liburukiak argitaratu ziren, eta 1939an \"Robespierre\" drama kaleratu zuen. \"Le voyage int\u00e9rieur\" (1943, \"Barne-bidaia\") eta \"Charles P\u00e9guy\" (P\u00e9guy frantses idazlearen biografia) izan ziren Rollanden azken lanak."}
{"id": "271639", "revid": "336", "url": "https://eu.wikipedia.org/wiki?curid=271639", "title": "Stephen Harold Spender", "text": "Sir Stephen Harold Spender (1909ko otsailaren 28a - 1995eko uztailaren 16a) ingeles poeta eta kritikaria izan zen. Londres eta Oxforden egin zituen ikasketak, eta Auden, McNeice eta Isherwodd ezagutu zituen. Gero, Alemanian bizi izan zen denboraldi batez, Hanburgo eta Berlinen, Isherwood estatubatuar antzerkigile eta eleberrigilearekin batera. 1930ean, \"Twenty Poems\" (\"Hogei poema\") argitaratu zen, bere poema politiko eta pertsonalen bilduma bat. Gero, kritika-lan bat idatzi zuen, \"The Destructive Element\" (1935, \"Elementu suntsitzailea\"); obra horretan H. James, T. S. Eliot eta Yeatsen obra aztertu zuen, besteak beste, eta literaturan arazo politiko-moralak aztertzeko beharra adierazi zuen. Espainiako Gerra Zibilean Espainia errepublikanoaren aldeko deiadarra egin zuen, \"The Still Centre\" (1939, \"Mugitzen ez den zentroa\") poema-bilduman ikus daitekeen bezala. Bizitzan zehar bere pentsamendu politikoa aldatuz joan zen, poesia- eta kritika-lanetan ikus daitekeen bezala: \"The Creative Element\" (1953, \"Elementu sortzailea\") obran hasierako iradokizunetako batzuk zuzendu zituen, eta gizabanakoaren sormen-ahalmena eta erresistentzia nabarmendu zituen; \"World Within World \"autobiografian (1951, \"Munduaren baitako mundua\") alderdi komunistarekin izan zituen harremanen berri eman zuen. Beste zenbait lan aipagarri: \"Collected Poems 1928-1953\" (1955, \"Poema guztiak 1928-1953\"); \"Trial of a Judge\" (1938, \"Epaile baten epaiketa\"); \"Collected Poems 1982-85\" (1985, \"Poema guztiak 1982-85\"); \"Journals 1939-83\" (1985, \"Egunerokoak 1939-1983\"). Bestalde, F. Garc\u00eda Lorca, Rilke, Schiller, Toller eta beste idazle batzuen lanak ingelesera itzuli zituen."}
{"id": "271640", "revid": "1545", "url": "https://eu.wikipedia.org/wiki?curid=271640", "title": "Erich Fried", "text": "Erich Fried (Viena, 1921eko maiatzaren 6a - Baden-Baden, 1988ko azaroaren 22a) alemaniar idazlea izan zen, austriarra jatorriz.\nFamilia judu batean sortu zen, eta naziek Austria anexionatu eta aita hil ondoren, Londresa emigratu zuen amarekin, 1938 urtean. Londresen hainbat lanbidetan jardun zuen, eta 1952an BBC etxeko programazio alemaneko erredaktore gisa hasi zen lanean. 1968. urtean utzi zuen lanbide hura, eta literaturan murgildu zen, buru-belarri. Haurtzaroko gertaerek berebiziko eragina izan zuten Frieden literatura-lanetan; izan ere, etxearen galera da bere obran etengabe agertzen den gaietako bat, behartsuenekin eta ahulenekin bat egin zuen beti, eta giza eskubideen aldezle sutsua izan zen. Dena dela, obra politikoez eta protestakoez gainera, maitasunari eta izadiari buruzko lanak ere eman zituen argitara, eta sekula ez zuen onartu artea helburu politikoetarako erabiltzeko joera. \"Deutschland\" (1944, \"Alemania\") izan zen bere lehen olerki-bilduma; joera espresionista eta geroagoko idatzietan nabarmendu ziren ezaugarri estilistiko eta linguistikoak agertzen dira lan horretan (hitz-jokoak, joko fonetikoak eta abar). Lan haren ondoren argitaratu zituen \"Warngedichten\" (1964, \"Ohartarazteko olerkiak\"), \"und Vietnam und\" (1966, \"eta Vietnam eta\") eta \"H\u00f6re, Israel!\" (1974, \"Entzun, Israel!\"), bere konpromiso politikoa agerian uzten dutenak. Olerki-bildumez gainera, aipatzekoak ditu \"Ein Soldat und ein M\u00e4chen\" (1960, \"Soldadua eta neska\") eleberria, opera baterako testua, kontakizun labur batzuk, irratirako gidoiak, eta hainbat idazleren obren itzulpenak (W. Shakespeare, T.S. Eliot, D. Thomas)."}
{"id": "271641", "revid": "512", "url": "https://eu.wikipedia.org/wiki?curid=271641", "title": "Samuel Fuller", "text": "Samuel Fuller (Worcester, Massachusetts, AEB, 1912ko abuztuaren 12a - Los Angeles, AEB, 1997ko urriaren 30a) Estatu Batuetako zinema-zuzendaria izan zen.\nBiografia.\n17 urte zituenerako, \"New York Journal\" egunkariko kazetaria zen. Geroago, beste egunkari batzuentzat lan egin zuen, eta oso lanbide baliagarria gertatu zitzaion hura. Izan ere, 1930. hamarraldian hainbat kontakizun eta eleberri labur idatzi zituen, poliziakoak gehienak, egunkarietan agertzen ziren gertakarietan oinarriturik. Era berean, kazetaritzan egindako lanetik hartu zituen zenbait gidoi idazteko gaiak.\n1942. urtetik 1945. urtera, gerran parte hartu zuen Europan eta Afrikan, eta gerra amaitu zenean, Hollywooden hasi zen lanean, gidoiak idazten. 1950eko hamarraldiaz gero hasi zen filmak egiten.\nFuller zinemagile inkonformista izan zen, eta kritika gogorrak egin zituen, besteak beste, arrazakeriaz eta hipokrisiaz. Indarkeriazko filmak egin zituen, batez ere, gerran oinarrituak horietako asko, eta trebetasun bikaina erakutsi zuen gudu-lekuko irudi lazgarriak adierazten.\nFullerrek eragin handia izan zuen geroagoko zinemagile gazteen artean, Godard, Wim Wenders, Jim Jarmusch eta Martin Scorseseren zinemagintzan, besteak beste. Oso filmegile emankorra izan zen, eta hauek ditu, beste askoren artean, film aipagarriak: \"Fixed Baionets\" (1951); \"Pick up on South Street\" (1953); \"House of Bamboo\" (1955); \"China Gate\" (1957); \"Underworld USA\" (1960); \"Merril\u00b4s Marauders\" (1961, gerrako filmen eredutzat har daitekeena), \"Shock Corridor \"(1963), \"Shark\" (1969), \"The Big Red One\" (1979),\"White Dog\" (1982), \"Les Voleurs de la nuit\" (1984), \"Street of No Return\" (1988)."}
{"id": "271642", "revid": "56334", "url": "https://eu.wikipedia.org/wiki?curid=271642", "title": "Robert F. Furchgott", "text": "Robert Francis Furchgott (Charleston, Hego Carolina, Ameriketako Estatu Batuak, - Seattle, Ameriketako Estatu Batuak, ) estatubatuar biokimikaria izan zen.\nBizitza.\n1937-1940 bitartean kimika ikasi zuen Ipar Carolinako Unibertsitatean, eta ondoren Northwestern Unibertsitatean. Irakasle gisa lan egin du, besteak beste, New Yorkeko Unibertsitatean 1956tik 1988ra, eta unibertsitate hartako Osasunaren Zientzietako Zentroko irakasle emeritua da harrezkero.\nSendagaiek odol-hodietan duten eragina aztertu zuen, eta sendagai berak kasu batzuetan odol-hodiak zabaltzen dituela, eta besteetan, berriz, uzkurtu egiten dituela aurkitu zuen. Furchgottek pentsatu zuen desberdintasun horren eragilea odol-hodietako zelulen gainaldearen (endotelioaren) egoera zela. Endotelioa behar bezala ala kaltetuta zegoen, era bateko ala besteko eragina zuten botikek. 1980. urtean egindako ikerketa batean frogatu zuen, esperimentu baten bidez, azetilkolinak endotelioa egoera onean dagoenean bakarrik duela odol-hodiak zabaltzeko ahalmena, eta era berean ondorioztatu zuen endotelioko zelulek seinale molekular ezezagun baten bidez odol-hodietako gihar-zelula lauetan erlaxazioa eragiten dutela, eta horrela zabaltzen direla hodiak. Seinale molekular horri EDRF (endoteliotik eratorritako eragile erlaxatzailea) deitu zion Furchgottek, eta eragile hori identifikatzeko lanetan murgildu zen buru-belarri. Beste hainbat sariz gainera, Medikuntzako Nobel Saria irabazi zuen 1998an, Ferid Murad eta Louis J. Ignarro zientzialariekin batera, oxido nitrikoari buruz eta gai horrek sistema kardiobaskularreko seinale molekular gisa betetzen duen zereginari buruz egindako lanengatik."}
{"id": "271643", "revid": "336", "url": "https://eu.wikipedia.org/wiki?curid=271643", "title": "Tommaso Landolfi", "text": "Tommaso Landolfi (Pico, Lazio, 1908ko abuztuaren 9a - Ronciglione, Italia, 1979ko uztailaren 8a) italiar idazlea izan zen.\nBiografia.\nAma oso gazte zela hil zitzaion, eta Cicognini de Prato barnetegira bidali zuten. Oso irakurzalea zen, eta mirespen handia zien Dante, Giacomo Leopardi eta D\u00b4Annunziori, baina baita alemaniar, frantses eta errusiar idazleei ere. Besteak beste, idazle haien itzultzaile aritu zen.\nLehenengo liburua idatzi zuenetik bertatik, nabarmena zen bere idazkeraren originaltasuna: \"Dialogo dei massimi sistemi\" (1937, \"Sistema handiei buruzko elkarrizketa\"). Lehenengo urteetan, abangoardiako aldizkariak irakurtzen zituztenen eskura besterik ez ziren iristen bere lanak. Lan horietako pertsonaiak bitxiak ziren, umore beltzaz baliatzen zen, eta animaliak sartzen zituen askotan protagonista gisa. \"Pietra lunare\" (1939) lanean, esate baterako, mutiko gazte baten eta ahuntz eme baten arteko ezkutuko harremana azaltzen du. 1942an \"La Spada \"(\"Ezpata\") lan sadikoa argitaratu zuen, eta ondoren, \"Cancroregina\" (1950) zientzia-fikzioko kontakizuna. \"Le Due Zittelle\" (1950, \"Bi Neska Zaharrak\") lanean, berriz, bi neskazaharrek hazitako tximino baten abenturak eta heriotza azaltzen ditu. 1953an \"La Bi\u00e8re du p\u00e9cheur\" (\"Arrantzalearen hilkutxa\") argitaratu zuen, gogoeta autobiografikoak eta datarik gabeko egunkarietako orrialdeak nahasten dituena. Landolfik idatzi zuen guztia larritasunak eragina da, eta bere lanetan beti agertzen da erruaren ideia, pertsonaien beldurren eta fobien bidez adierazia. Intzestua ere gai arrunta da Landolfiren lanetan, \"Un Amore del nostro tempo\" (1965, \"Gure garaiko amodioa\") obrak erakusten duenez."}
{"id": "271645", "revid": "512", "url": "https://eu.wikipedia.org/wiki?curid=271645", "title": "Andrew John Wiles", "text": "Andrew John Wiles (Cambridge, Ingalaterra, 1953ko apirilaren 11) britainiar matematikaria da, Oxfordeko Unibertsitateko irakaslea. Ezaguna da 1994an Fermaten azken teorema ebatzi zuelako. 2016an Abel saria jaso zuen.\nBizitza.\nGaztetan hasi zen matematika lantzen, Fermaten azken teorema bereziki. Izan ere, 10 urte zituenean aurkitu zuen herriko liburutegian teorema horri buruzko liburu bat. Harrituta geratu omen zen, 300 urte pasata, artean ebatzi gabe zegoelako. Oxfordeko Merton Collegen lortu zuen gradua, eta doktoregoa Cambridgeko Clare Collegen egin zuen, John Henry Coatesen zuzendaritzapean. 1977-1980 urteetan Ikerketa Kide Gaztea izan zen Cambridgeko Clare Collegen, eta irakasle-laguntzaile Harvardeko Unibertsitatean.\n1980an bukatu zuen doktoregoa, eta urtebete igaro zuen Bonnen. Hurrengo urteetan Princetonen eta Parisen aritu zen irakasle. Guggenheim bekari esker, Parisko Ikerketa Zientifiko Aurreratuetako Institutuan eta \u00c9cole Normale Sup\u00e9rieurean aritu zen. Beste ikerketa guztiak utzirik, Fermaten azken teorema aztertzen hasi zen. 1988an Oxfordeko Errege Elkarteko irakasle izan zen, eta urtebete geroago elkarteko kide egin zuten. Wilesek Galoisen teorian ere lan egin zuen urte haietan, eta ekarpen garrantzitsuak egin zituen alor horretan ere.\n1993an, Fermaten azkeneko teoremaren froga aurkeztu zuen Cambridgeko Newton Institutuan. Hala ere, akats bat aurkitu zuten frogan, eta hurrengo urtea arte ez zen argitaratu. 1994an Eugene Higgins Irakasle izendatu zuten Princetongo Unibertsitatean. Teoremaren froga \"Annals of Mathematics\" aldizkarian argitaratu zen 1995ean. Urte horretatik aurrera, sari ugari jaso zituen: Suediako Zientzietako Errege Akademiaren Matematikako Schock saria, Paul Sabatier Unibertsitateko Fermat saria, Wolf saria eta Estatu Batuetako Zientzietako Akademia Nazionaleko matematika saria, besteak beste. 2016an Abel saria eman zioten."}
{"id": "271646", "revid": "28807", "url": "https://eu.wikipedia.org/wiki?curid=271646", "title": "Andrew Wiles", "text": ""}
{"id": "271647", "revid": "512", "url": "https://eu.wikipedia.org/wiki?curid=271647", "title": "Jos\u00e9 Vela Zanetti", "text": "Jos\u00e9 Vela Zanetti (Milagros, Burgos, 1913ko maiatzaren 27a - Burgos, 1999ko urtarrilaren 4a) espainiar margolaria izan zen.\nArte Ederretako ikasketak egin zituen, Leonen, eta 1933an Florentzian ikasketak sakontzeko diru-laguntza lortu zuen. Espainiako Gerra Zibila bukatu zenean, Espainiatik alde egin eta ez zen 1962. urtera arte itzuli. Tarte horretan, Latinoamerikako zenbait hiritan eta New Yorken bizi izan zen. 1949an Santo Domingoko Arte Ederretako Eskolako zuzendari izendatu zuten. 1950ean NBEko Arte Batzordeak bere \"Gizona bakearen alde borrokan\" mural handia hautatu zuen, Nazio Batuen Biltzar Nagusiko eraikuntzarako, New Yorken. 1957tik 1959ra bitartean, Mexikon bizi zelarik, zenbait mural egin zituen. Handik aurrera, eta Espainiara itzuli arte, Florentzian bizi izan zen, eta zenbait erakusketa egin zituen, Italian barrena. Bere beste muraletako bat, NBEkoarekin batera bere lan nagusitzat hartzen dena, Genevako Bureau International du Travail erakundean dagoena da, eta aipagarriak ditu, halaber, Santo Domingoko \"Medikuntzaren historia\" izenekoa eta Cuernavacakoak, Mexikon. Aipagarria da, aldi berean, liburuen ilustrazio-egile gisa egin zuen lana: \"Gorrotatzen dut eta maitatzen\" (1954, Catulo), \"Mantxako On Kixote\" (1969, Cervantes), \"Arrosaren poemak\" (1975, Rainer Maria Rilke) eta abar. Sari asko irabazitakoa da, Guggenheim Fundation saria (1949) eta Dominikar Errepublikaren Mendeurrenaren Urrezko Domina, beste askoren artean. 1984an San Fernandoko Arte Ederren Errege Akademiako kide hautatu zuten aho batez, eta hurrengo urtean, Burgosko Aldundiak seme kutun izendatu zuen."}
{"id": "271648", "revid": "336", "url": "https://eu.wikipedia.org/wiki?curid=271648", "title": "Mohammad Reza Pahlavi", "text": "Mohammad Reza Pahlavi (; Teheran, 1919ko urriaren 26a - Kairo, Egipto, 1980ko uztailaren 27a), Mohammad Reza Shah () ere deitua, Irango shah edo enperadorea izan zen, 1941etik 1979ra.\nBizitza.\nReza Shah Pahlaviren seme zaharrena zen. Suitzan hezi zuten, eta 1935ean itzuli zen Irana. 1941ean egin zuten enperadore, Sobietar Batasunak eta Britainia Handiak Iran okupatu eta haren aita, nazien laguntzailea zela-eta, aginpidetik kendu ondoren. 1946an erretiratu ziren sobietarrak eta britainiarrak Irandik, eta Amerikako Estatu Batuek enperadorea bere alde jartzea lortu zuten. Petrolioaren ustiakuntzak garrantzi handia hartu zuen berehala.\n1950. urtetik aurrera, gatazka latzak izan ziren shah-ren eta Mohammad Mosaddeq ministro nazionalistaren artean; 1951n Mosaddeqek, Irango Parlamentuan, petrolioaren nazionalizazioa lortu zuen, baina gorabehera askoren ondoren, Mohammad Rezak Mosaddeq kargutik kendu eta baliorik gabe utzi zuen neurri hura, Estatu Batuen interesen alde betiere. Estatu Batuek emaniko laguntzez baliatu zen Irango modernizazioari ekiteko, eta ezkerreko politika-mugimendu oro ezabatzeko. 1970. urtetik aurrera, harreman estuagoak izan zituen Sobietar Batasunarekin eta Ekialdeko Europako herriekin eta, ondoren, Txinarekin. Neutraltasuna aldarrikatu zuen kanpo arazoetan, eta lehen bezain irmo iraun zuen Irango ezkertiarren zapalkuntzan.\n1978an, herri xehearen egoera zailaz baliatu ziren buruzagi xiiak, mendebaldeko gizarte-moldeak barneregi zituen Irango aginpideaz jabetzeko, eta 1979ko urtarrilean Ruhollah Khomeini, Parisko erbestean zegoen aiatola xiiak, Irango buruzagitza hartu zuen. Mohammad Rezak Egiptora jo zuen, eta Kairon hil zen, 1980an."}
{"id": "271650", "revid": "336", "url": "https://eu.wikipedia.org/wiki?curid=271650", "title": "Guillermo Cabrera Infante", "text": "Guillermo Cabrera Infante (Gibara, 1929ko apirilaren 22a - Londres, 2005eko otsailaren 21a) kubatar idazle eta zinemarako gidoi-egilea izan zen. Kubatik alde egin ondoren britainiar hiritartasuna eskuratu zuen. 1997an Cervantes saria eman zioten.\nBizitza.\nKubako zinemakoteka sortu zuen eta Kubako iraultzako lehen urteetan \"Lunes de la Revoluci\u00f3n\" literatura aldizkariko zuzendaria izan zen. 1954. urtetik aurrera zinema kritikaria izan zen. Fidel Castroren politikaren aurkako izanik, 1962. urtean Kubatik alde egin eta Britainia Handian hartu zuen bizitokia. 1960. urtean \"As\u00ed en la paz como en la guerra\" (\"Gerran bezala bakean ere)\" ipuin-bilduma argitaratu zuen. 1963an zinemari buruzko artikuluak bildu zituen \"Un oficio del siglo XX\" (\"XX. mendeko lanbidea\") liburuan. Argitaratu ditu, halaber: \"Tres tristes tigres\" (\"Hiru tigre triste\", 1966); \"O\" (1975) eta \"La Habana para un infante difunto\" (\"Habana infante zendu batentzat\") autobiografia-eleberria (1979).\nCabrera Infante Latinoamerikako beranduko barrokoko literatura eman duen idazle nagusietakoa da. Hauek izan zituen azken urteetako lanak: 1992an \"Mea Cuba\" argitaratu zuen, 1995ean \"Delito por bailar el chachach\u00e1,\" eta 1996. urtean \"Mi m\u00fasica extremada\". Orobat idatzi zuen \"La ciudad perdida \"(1991) zinemarako. 1997. urtean zinemari buruzko saiakera bat idatzi zuen, \"Cine o sardina\", eta urte horretan bertan Cervantes saria eman zioten. 1999. urtearen bukaeran \"El libro de las ciudades\" kaleratu zuen, bidaia kroniken bilduma. Urte berean 1952 eta 1992 bitartean idatzitako kontakizun-bilduma kaleratu zuen, \"Todo est\u00e1 hecho con espejos\" titulupean. 2000. urtean \"Puro humo\" argitaratu zuen, erretzailearen autobiografia modukoa, zinema kedunaren katalogoa eta puru erretzailearen gida."}
{"id": "271651", "revid": "512", "url": "https://eu.wikipedia.org/wiki?curid=271651", "title": "Sergei Novikov", "text": "Sergei Petrovitx Novikov (; Gorki, gaur egun Nizhni Novgorod, SESB, 1938ko martxoaren 20a) errusiar matematikaria da.\nBiografia.\nBere gurasoak matematikari ezagunak ziren. Matematika-titulua Moskuko Unibertsitateko Matematika eta Mekanikako fakultatean atera zuen 1960ean. Gero ikerlanean hasi zen Moskuko Matematikako Steklov Institutuan, Postnikoven zuzendaritzapean, eta 1964an bukatu zuen doktoregoa.\nSteklov Institutuan eta Moskuko Unibertsitatean aritu zen lanean hurrengo urteetan. 1971n Errusiako Zientzietako Akademiako Fisika Teorikorako L. D. Landau Institutuko zuzendari egin zuten. Moskuko Unibertsitateko hainbat sailetako zuzendari ere izan zen, eta 1985-1996 urteetan Moskuko Matematika Elkarteko lehendakaria.\n1996tik aurrera Estatu Batuetako Marylandeko Unibertsitean dihardu lanean. 1971 arte topologia diferentzialaren alorra ikertu zuen Novikovek. 1965ean azaldu zuen gaur \"Novikoven aierua\" deitzen dena, topologiako problema garrantzitsuenetako bat; 1970eko Nizako Matematikarien Nazioarteko Kongresuan, Fields domina jaso zuen bere aieruari esker.\n1971tik aurrera fisika matematikoa eta sistema dinamikoak lantzen hasi zen. Matematikaren aplikazio ugari ikertu zituen, besteak beste, eredu kosmologiko homogeneoak, solitonen teoria, eragile linealen teoria espektrala, kuantuen teoria eta korden teoria.\n1981n Errusiako Zientzietako Akademiako kide egin zuten, eta urte berean Lobatxevski saria jaso zuen. Londresko Elkarte Matematikoko eta Accademia dei Linceiko kide da. 1994an Estatu Batuetako Zientzietako Akademia Nazionaleko kide aukeratu zuten. 2005. urtean Wolf saria irabazi zuen."}
{"id": "271652", "revid": "28807", "url": "https://eu.wikipedia.org/wiki?curid=271652", "title": "Sergei Petrovitx Novikov", "text": ""}
{"id": "271653", "revid": "2048", "url": "https://eu.wikipedia.org/wiki?curid=271653", "title": "D\u00e1maso Alonso", "text": "D\u00e1maso Alonso (Madril, 1898ko urriaren 22a - Madril, 1990eko urtarrilaren 25a) espainiar filologo eta poeta izan zen. 1978an Miguel de Cervantes saria eman zioten.\nBizitza eta lanak.\nRam\u00f3n Men\u00e9ndez Pidalen ikasle eta lankidea izan zen. Hizkuntza eta literatura espainiarrak irakatsi zituen Espainia, Alemania, Ingalaterra eta Estatu Batuetako unibertsitateetan. 1968tik 1982ra Espainiako Errege Akademiako (Real Academia Espa\u00f1ola) zuzendaria izan zen.\nIkertzaile eta kritikari gisa, garrantzi handiko lana egin zuen, hala hizkuntzalaritzan nola literaturaren alorrean. Berari zor zaio poesia barroko espainiarrari buruzko ikusmolde berria: \"Temas gongorinos\" (1927), \"La lengua po\u00e9tica de G\u00f3ngora\" (1950) eta abar. Herri-poesia ere D\u00e1maso Alonsoren aztergaia izan zen. Halaber, Amado Alonsorekin batera, literatura-estilistika Espainiako literatura-ikerketan sartu zuen.\nPoesiaren alorrean, 27ko belaunaldiko olerkari-taldean kokatzen da. Bi aldi bereizten dira haren olerkigintzan. Lehenean, poesia hutsa landu zuen, Juan Ram\u00f3n Jim\u00e9nez eta modernisten eragina agertzen zuena: \"Poemas puros, poemillas de la ciudad\" (1921), \"El viento y el verso\" (1924). Bigarrenean, \"Oscura noticia\" (1944) liburuarekin hasia, espainiar gerraondoko literaturaren funtsezko obra sortu zuen: \"Hijos de la ira\" (1944). Berak poesia deserrotua deitzen zuena existentziala da: \"\u00abmundua kaosa eta atsekabea da, eta poesia, ordena eta ainguraren bilaketa amorratua\u00bb\". \"Hijos de la ira\", bestalde, ankerkeria, injustizia, gorroto eta zuzengabekeriaren aurkako protesta-oihua da. \"Gozos de la vista\" izenburukoa ere garai hartakoa da. Gerora, beste zenbait obra idatzi zituen: \"Hombre y Dios\" (1956), \"Duda y amor sobre el Ser Supremo\" (1985) eta abar."}
{"id": "271654", "revid": "28807", "url": "https://eu.wikipedia.org/wiki?curid=271654", "title": "Damaso Alonso", "text": ""}
{"id": "271655", "revid": "512", "url": "https://eu.wikipedia.org/wiki?curid=271655", "title": "Andr\u00e9 Bareau", "text": "Andr\u00e9 Bareau, (Saint-Mand\u00e9, 1921ko abenduaren 31 - 1993ko martxoaren 2a), frantses filosofoa eta budismoaren ikertzailea izan zen.\nBiografia.\nIrakasle izateko ikasketak egiten hasi zen, baina filosofiak erakartzen zuen eta filosofiaren bideari ekin zion. Indiar pentsamenduari buruz zuen interesa zela-eta, sanskrito eta pali hizkuntzak ikasten hasi zen, eta ondoren, txinatarra eta Tibetera. Jean Filliozat eta Paul Demi\u00e9ville izan zituen irakasle, eta haiekiko lotura nabarmen ikus daiteke bere lanetan. Hala ere, \"Les Conciles bouddhiques \"(1955) lanean zalantzan jartzen ditu haien iritzi batzuk. Bareauek sakon aztertu zituen budismo-eskola desberdinen arteko jarrerak. Ikerketa horren erakusgarri da \"Les Sectes bouddhiques du Petit V\u00e9hicle \"(1955). Bareauren metodo zorrotzari esker, Budaren biografiaren inguruan sortu diren elezaharrak argitu ahal izan dira. Idatzietara ez mugatzearren epigrafista eta arkeologo egin zen, Maisuaren erromesaldien arrastoa jarraitu, zuen eta budismoaren geografia bat osatzen saiatu zen. Baina gaixotasunak lan horretan aurrera jarraitzea eragotzi zion. Budismoaren alderdi guztiak ezagutzen zituen, eta dotrinetan ez ezik erlijioaren jarraitzaileengan ere jartzen zuen arreta. Bereziki aztertu zituen Asiako hegoaldeko gaur egungo komunitateak, bai zingaliarrak, bai kanbodiarrak. 1966an \"Les Religions de l\u00b4Inde \"(3. alea, \"Indiako erlijioak\") idatzi zuen Payot Historia Liburutegirako, eta 1970ean, Pl\u00e9iaderako \"Histoire des religions \"(1. alea, \"Erlijioen historia\"). Baina Bareauren gai gustukoena Buda bera da, eta hari bi lan eskaini dizkio: \"Bouddha\" (1962) eta \"En suivant Bouddha\" (1985, \"Budaren atzetik\").\nKanpo estekak.\n[[Kategoria:Erlijioaren historialariak]]\n[[Kategoria:Frantziako budistak]]\n[[Kategoria:XX. mendeko filosofoak]]\n[[Kategoria:Parisen hildakoak]]"}
{"id": "271657", "revid": "336", "url": "https://eu.wikipedia.org/wiki?curid=271657", "title": "Louis Saguer", "text": "Louis Saguer (Berlin, 1907ko martxoaren 26a - Paris, 1991ko martxoaren 1a) alemaniar jatorriko frantses musikagilea izan zen.\nHaurtzaroa eta gaztaroa ospitaletan igaro zituen, tuberkulosiak jota baitzegoen. Baina denboraldi horietan, musika-hezkuntza sendoa izan zuen. Berlingo Stern Kontserbatorioan ikasi zuen, Wilhelm Klatterekin, eta 1926an Parisa joan zen, denboraldi batez. Hurrengo urtean, laguntzaile gisa hasi zen lanean, eta Berlingo Staatsoperen, koruko zuzendari gisa. Ondoren, Piscator antzokiko orkestra-zuzendari izan zen, eta zenbait filmetarako musika idazten hasi zen. 1929an, berriz ere Parisa joan zen, eta han, Arthur Honegger eta Darius Milhaud musikagileekin aritu zen lanean. Berlina itzuli zenean, Paul Hindemithekin eta Kurt Sachsekin lan egin zuen. 1933an Parisa ihes egin behar izan zuen, judua baitzen. Bizitza iluna izan zuen, eta \"intelligentsia\" komunistan ibili zen. Nazioarteko brigadetan sartu zen, eta Espainiara joan zen, Francoren kontra borrokatzera. Bigarren Mundu Gerran, erresistentziako kide egin zen, eta 1947an frantses hiritartasuna hartu zuen. 1949. urtetik aurrera, irakasle izan zen Darmastadten, eta orkestra-zuzendari gisa eta laguntzaile gisa aritu zen lanean. Idatzi zituen lanen artean aipagarriak dira: bi opera, \"Lili Merveille\" eta \"Mariana Pineda\" (1967); bi kantata, \"Sei kanta\" eta \"Quant\u00b4e bella giovinezza\". Orkestrarako, \"Musique d\u00b4apr\u00e8s-midi\", txirula eta orkestrako (1942); \"Musique d\u00b4\u00e9t\u00e9\", klabezin eta orkestrarako (1944); \"Suite Sefardi\"; \"Musique en sol\", biolin eta orkestrarako; \"Mouvement 60\", harizko musika-tresnetarako (1963); \"Sine nomine\" (1968-1971)."}
{"id": "271658", "revid": "46380", "url": "https://eu.wikipedia.org/wiki?curid=271658", "title": "Eudald Serra", "text": "Eudald Serra G\u00fcell (Bartzelona, 1911ko maiatzaren 1a - Bartzelona, 2002ko urriaren 7a) kataluniar eskultore eta etnologoa izan zen.\nBizitza.\nSorterriko Arte eta Lanbideen Eskolan egin zituen ikasketak. Ondoren Italia eta Parisa bidaiatu zuen, eta 1932an Berlin, Varsovia, Mosku eta Leningrado bisitatu zituen. 1934an bakarkako lehen erakusketa egin zuen, Bartzelonan tradizio figuratiboari jarraituz egindako marrazki eta eskulturekin, eta harrezkero abangoardismoari jarraitu zion, tankera surrealistako eta dada joerako lanekin, material eta gauzaki bitxiez osaturiko obrekin. Obra horiek \"Escultores\" erakusketan aurkeztu zituen, 1935ean. Urte hartan bertan Japoniara aldatu zen; han hartu zuen bizitokia eta lantegi txiki bat antolatu zuen.\nEspainiako Gerra Zibilaren ondoren Kataluniara itzuli zen, baina 1948az gero Bartzelona, Japonia eta ekialdeko beste herrialde batzuetan hara-hona ibili zen; horrela, Serraren obran nabarmena da ekialdeko artearen eragina, ekialdeko herrialdeetara egindako bidaia ugarien eraginez. 1949an \"Altamirako Eskola\" deritzon abangoardia taldearekin bat egin zuen.\nGarrantzi handiko lana egin zuen Serrak eskultura surrealistaren alorrean, material, molde eta testura berrien ikerketari dagokionez batez ere, adibidez \"Escultura\" (1934) eta \"Guitarras\" (1934) eskulturetan, edo metal-ehunez eta beira-paperez egindako \"collage\" batean; dena dela, 1936 aurreko bere lan gehienak galduak dira. Erakusketa asko egin ditu hainbat herritan, bai bakarka (Tokio, Kobe, Bartzelona, New York, Madril eta abarretan) eta bai taldean (Kobe, Bartzelona, Madril, Veneziako eta Sao Pauloko Biurtekoak, Santander, eta abar)."}
{"id": "271659", "revid": "28807", "url": "https://eu.wikipedia.org/wiki?curid=271659", "title": "Eudaldo Serra i G\u00fcell", "text": ""}
{"id": "271661", "revid": "28807", "url": "https://eu.wikipedia.org/wiki?curid=271661", "title": "Eudaldo Serra G\u00fcell", "text": ""}
{"id": "271662", "revid": "46380", "url": "https://eu.wikipedia.org/wiki?curid=271662", "title": "Emmanuel Bondeville", "text": "Emmanuel Bondeville (Rouen, 1898ko urriaren 29a - Paris, 1987ko azaroaren 26a) frantziar musikagilea izan zen.\n1908an organoa ikasten hasi zen, Louis Hautekin. 1915ean, Jules Haelling izan zuen irakasle, Erruango katedraleko organo-jotzaile titularra. Urte horretan bertan, Sain Nicaiseko organo-jotzaile izendatu zuten. Gerraren ondoren, Parisen hartu zuen bizilekua, eta konposizioa lantzen hasi zen, Jean D\u00e9r\u00e9rekin batera.\nTriton, garai hartako ganbera-musikako talde ospetsua sortu zuen, beste zenbait musikagilerekin batera. Garai horretan idatzi zituen lehenengo lanak, hiru poema sinfoniko: \"Le Bal des pendus\" (1929), \"Oph\u00e9lie\" (1931) eta \"Marine\" (1933). 1935ean Tour Eiffel Irratiko zuzendari artistiko izendatu zuten, eta ondoren, Paris Irratikoa. 1938tik 1945era bitartean, Radiodiffusion fran\u00e7aiseko zuzendari izan zen, eta hamar orkestraren sorreran parte hartu zuen. Ipar Afrikan ere sortu zituen zenbait orkestra. 1945ean Radio Monte-Carloko zuzendari artistiko bihurtu zen. Ondoren, antzerki lirikora aldatu zen: Opera Komikoko zuzendari (1948-1951), Parisko Operako musika-zuzendari (1951-1969) eta Arte Ederretako Akademiako idazkari (1964-1986). 1966an Egile eta Musikagile Dramatikoen Elkarteko musikaren saria jaso zuen. Bondevilleren produkzioa orkestrara (\"Gaultier-Garguille\", poema sinfonikoa, 1951-1952; \"Symphonie lyrique\", 1955-1956; \"Symphonie chor\u00e9graphique\", 1961-1963) eta antzerkira (\"L\u00b4\u00c9cole des maris\" opera komikoa, 1935; \"Madame Bovary\", 1951; \"Antoine et Cl\u00e9op\u00e2tre\" opera, 1974) zuzendua da ia erabat. Literaturako maisulan horiek lirikako maisulan bihurtu zituen Bondevillek."}
{"id": "271663", "revid": "336", "url": "https://eu.wikipedia.org/wiki?curid=271663", "title": "Erich von Stroheim", "text": "Erich von Stroheim (Viena, Austria, - Maurepas, Frantzia, ) Estatu Batuetako aktorea eta zinema-zuzendaria izan zen, jatorriz austriarra.\nBiografia.\nIkasketa militarrak egin zituen, baina 1909an gudarostetik alde egin, eta Estatu Batuetara erbesteratu zen. Lanbide askotan jardun zuen, 1914an Hollywooden lanean hasi zen arte. Aurreneko lanak Griffithekin egin zituen, aktore eta laguntzaile gisa, \"The Birth of a Nation\" (1915), \"Intolerance\" eta \"Hearts of the World\" (1918) filmetan. Militar gogor eta higuingarriaren antzezpenak maite zituen; bere bizitzan ere desertorea izanagatik, goi-mailako militarraren eta aitoren semearen itxurak egin zituen. Naturalismoaren eragina izan zuen, eta pertsonaia bihurri eta bortitzak zituen gustuko. Zinema mutuaren garaian egin zituen ia bere film guztiak, errealistak oso, xehetasunez beteak, sexua gordin agertzen zutenak; maisulanak guztiak, nahiz eta ekoizleek moztu, laburtu eta zenbaitetan filma bukatzen ere utzi ez zioten.\nStroheimen filmek eragin handia izan dute zinemaren historian. Film ahostun bakarra zuzendu zuen, \"Walking Down Broadway\" (1933). Zuzendaritza utzi, eta antzezle-lanetan eman zituen azken urteak, Frantzian bizileku harturik; antzezpen gogoangarriak egin zituen, batik-bat Renoirren \"La Grande Illusion\" (1937) eta Wilderren \"Sunset Boulevard\" (1950) filmetan. Beste filmak: \"Blind Husbands\" (1918, \"Senar itsuak\"); \"Foolish Wives\" (1921, \"Emazte txoriburuak\"); \"Greed\" (1923, \"Zekenkeria\"), bere lan bikainena; \"The Wedding March\" (1927, \"Ezkontza-martxa\"); \"The Merry Widow\" (1925, \"Alargun zoriontsua\"); \"Queen Kelly\" (1928, \"Kelly erregina\")."}
{"id": "271664", "revid": "512", "url": "https://eu.wikipedia.org/wiki?curid=271664", "title": "Giovanni da Pian del Carpini", "text": "Giovanni da Pian del Carpini (Pian del Carpini, Umbria, Italia, 1182 - Antivari, 1252ko abuztuaren 1a) frantziskotar apaiza izan zen, San Frantzisko Asiskoaren dizipulua. Germaniako eta Espainiako nagusi, eta Antivariko artzapezpiku izan zen.\nMongolek Europari egindako eraso handiaren ondoren (Liegnitzeko gudua, 1241eko apirilaren 9a), Inozentzio IV.a aita santuak mongolen khanarengana bidali zuen, ordezkari gisa, ahal izanez gero bakea lortzera, eta bide batez haien indarra, jokaera, eta bestelako informazioa biltzera. 1245eko Pazko egunean irtenik, Batu Khanengana, Mongolen Inperioko mendebaldeko buruzagiarengana, iritsi zen, Volga ibaiaren ondoan. Hark Karakoruma, mongoliarren inperioko hiriburura, bidali zuen. Asia erdialde osoa igarota, G\u00fcy\u00fck Khanen, \u00d6godei Khanen ondorengoaren koroatzera iritsi zen. Pian del Carpinik ez zuen lortu khanaren asmoak aldatzerik. Bi urteko bidaia eginik, Asiari buruzko garrantzi handiko lan bat idatzi zuen, bidaia hartan oinarrituta: \"Historia Mongalorum quos nos tartaros apellamus\" (\"Guk tartaro deitzen ditugun mongolen historia\"). Mongolen bizimoduaren, ohituren eta historiaren berri emateaz gainera, Asiako beste hainbat herriren deskribapena ere egin zuen, Erdi Aroan kristauen aldetik egin zen zehatzena. Geografiari dagokionez zenbait akats zituen, baina zenbait urte geroago, Gilermo Rubrouckekoak zuzendu zituen. Pian del Carpiniren liburuak, edo haren laburpen batek, eragin handia izan zuen Europan, Errenazimentura arte."}
{"id": "271665", "revid": "336", "url": "https://eu.wikipedia.org/wiki?curid=271665", "title": "John Szarkowski", "text": "John Szarkowski (Ashland, Wisconsin, AEB, 1925eko abenduaren 18a - Pittsfield, Massachusetts, 2007ko uztailaren 7a) estatubatuar museo-zaintzaile, historialari, arte-kritikari eta argazkilaria izan zen.\nBiografia.\nWisconsinen bertan egin zituen ikasketak. Argazkilari gisa lan egin zuen Minneapolisko Walker arte-zentroan, 1948 eta 1951 bitartean. Irakasle gisa, Minnesotako Unibertsitatean eman zituen eskolak 1950ean, eta Buffaloko Albright Art Schoolen, 1951tik 1953ra bitartean.\nHurrengo urteetan, zenbait liburu argitaratu zituen, \"The Idea of Louis Sullivan\" (1956, \"Louis Sullivanen ideia\") eta \"The Face of Minnesota\" (1958,\" Minnesotaren aurpegia\"), besteak beste. 1962an, Edward Steichenen lekua hartu zuen, New Yorkeko Arte Modernoko Museoaren argazki-saileko zuzendaritzan. Antolatu zituen erakusketen eta horiek iragartzeko katalogo bikainen bitartez, argazkilaritza artistikoaren ideia zabaltzeko eta zehazteko lan bikaina egin zuen. Bere zuzendaritzapean, Arte Modernoko Museoaren argazki-sailak 100 argazki erakusketa baino gehiago antolatu zituen, eta horien bitartez, argazkilaritza artistikoaren alderdi teoriko eta estetiko asko ezagutarazi zituen. Banakako erakusketak ere antolatu zituen, Gary Winogrand edo Diane Arbus bezalako artista abangoardiazkoak aurkezteko.\n1991n museoa utzi zuen, eta argazki-saileko zuzendari emeritu izendatu zuten. Eskolak eman zituen New York, Harvard, Cornell eta Columbiako Unibertsitateetan. Bere liburuetan argazkien kalitate formalak aztertu zituen eta, artistaren asmoa gorabehera, arte-obratzat ezagutzen zituen: \"Looking at Photographs\" (1973, \"Argiei begira\"); \"Photography Until Now\" (1989, \"Argazkilaritza orain arte\")."}
{"id": "271666", "revid": "119347", "url": "https://eu.wikipedia.org/wiki?curid=271666", "title": "Martin Zalba (musikaria)", "text": "Martin Zalba Iba\u00f1ez (Iru\u00f1ea, 1958ko azaroaren 26a) nafar pianista eta musikagilea da. Iru\u00f1eko Loyola Eskolanian hasi zuen bere prestakuntza, eta haur-talde horren hainbat emanalditan parte hartu zuen Espainian eta Europan. Solfeo, Piano eta Konposizioko goi-mailako ikasketak amaitu ondoren, pianista gisa hasi zen lanean, kontzertuak eskainiz zein hainbat orkestrarekin bakarlari gisa arituz. 1983az geroztik Piano irakasle izan ondoren, 1991n Kontrapuntu, Fuga eta Analisi irakasle gisa hasi zen Iru\u00f1eko Pablo Sarasate Goi Kontserbatorioan.\nKonpositore gisa genero desberdinak jorratu ditu, baina ganbera-musika landu du gehienbat, eta argitaratuta ditu lan asko. Besteak beste, lan hauek aipa daitezke: koruko musikari dagokionez, soprano, biolontxelo eta pianorako \"Proverbios, Motete Atendite\" eta \"La Noria\" lanak eta hainbat Eguberri-kanta; orkestra eta pianorako bi kontzertu; musika instrumentalari dagokionez, pianorako hainbat preludio zein flautarako, txelorako, organorako, akordeoirako eta harparako piezak egin ditu; ganbera-musikari dagokionez, berriz, \"Piezas Informales\", \"Syrinx\", \"Letaniak\", \"Dantzak\", \"Flauta eta harparako suitea\", \"Harpa eta pianorako nokturnoa\", \"Barcarola Oboe eta Klaberako\", \"Txelo eta pianorako 1. sonata\" eta \"Klarinete/biolin, txelo/fagot eta pianorako trioa\" aipa daitezke, besteak beste. Produkzio handiko sortzailea, entzuten erraza eta interpretatzen oso zaila adituen ustez, 2001. urtean egun berean estreinatu zituen Iru\u00f1eko San Fermin abesbatzarentzat egindako \"Stabat Mater\" koruko lana eta Donostiako Daxa taldearentzat eginiko \"Suite\" bat."}
{"id": "271667", "revid": "56334", "url": "https://eu.wikipedia.org/wiki?curid=271667", "title": "Juan Garmendia Larra\u00f1aga", "text": "Juan Garmendia Larra\u00f1aga (Tolosa, Gipuzkoa, 1926ko uztailaren 12a \u2013 2015eko urtarrilaren 8a) etnografoa eta historialaria izan zen. Letra eta Merkataritzako ikasketak egin zituen. Eusko Ikaskuntzan hainbat ardura izan ondoren, 1996an erakunde horretako ohorezko bazkide izendatu zuten, eta Euskal Idazleen Elkarteko ohorezko batzordekide da. Euskal Herriaren Adiskideen Elkarteko kidea ere bazen. 1998an Tolosako Udalak \"seme kutun\" izendatu zuen. Ohorezko euskaltzaina ere bazen. Bere artikuluak \"El Diario Vasco\" egunkarian eta \"Econom\u00eda Vascongada\", \"Guip\u00fazcoa\", Aranzadi Zientzia Elkartearen \"Anuario de Eusko-Folklore\" eta Vianako Printze erakundearen \"Cuadernos de Etnolog\u00eda y Etnograf\u00eda de Navarra\" agerkarietan eman ohi zituen argitara."}
{"id": "271669", "revid": "512", "url": "https://eu.wikipedia.org/wiki?curid=271669", "title": "H\u00e9ctor Mendoza", "text": "H\u00e9ctor Mendoza Franco (Apaseo el Grande, Guanajuato, 1932ko uztailaren 10a - Mexiko Hiria, 2010eko abenduaren 29a) mexikar antzerki-zuzendari eta antzerkigilea izan zen.\nMexikoko Unibertsitate Nazional Autonomoan Filosofia eta Letretako fakultatean ikasten ari zela hasi zen antzerkia lantzen. Zuzendari gisa ezagutarazi zuen lana Tirso de Molinaren \"Don Gil de las calzas verdes\"en egokitzapen abangoardiazko bat izan zen, pop artearen eraginpean. Lan horregatik Mexikoko Kritikari Independenteen Elkartearen saria jaso zuen, 1966an. Urte batzuk lehenago, Juan Ruiz de Alarc\u00f3n saria jaso zuen, Mexikoko nagusia, \"Las cosas simples\" lanarengatik. 1970ean \"La danza del urogallo m\u00faltiple\" (1970, \"Basoilar anizkoitzaren dantza\") zuzendu zuen, mexikar antzerkigile eta eleberrigile Luisa Josefina Hern\u00e1ndezen lankidetzarekin. Muntaketa horrek auto sakramental baten gisakoa izugarrizko oihartzuna izan zuen, eta bide berrietarako ateak zabaldu zituen Mexikoko eta unibertsitateko antzerkigintzan. H\u00e9ctor Mendoza bere lanean baliabide berrien bila ibili izan zen beti, testua eta ikuskizuna osotasun harmonikoan elkartuz. Beste lan aipagarri batzuk: \"La dama boba,\" Lope de Vegarena (1983, \"Dama ergela\"); \"Los asesinos ciegos\" (1969, \"Hiltzaile itsuak\"); \"El tobog\u00e1n\" (1952, \"Txirrista\"); \"La camelia\" (1959, \"Kamelia\"); \"Supl\u00edcame de amor\" (1964, \"Erregutu nazazu, maite hori\"), eta 1986-1990 bitartean, \"El d\u00eda en que muri\u00f3 el se\u00f1or Bernal dej\u00e1ndonos desamparados\" \"(Bernal jauna hil zen eguna gu babesgabe utzita)\"; \"Noche decisiva en la vida sentimental de Eva Iriarte\" \"(Gau erabakigarria Eva Iriarteren bizitza sentimentalean)\"; eta \"Secretos de familia (Familia sekretuak)\"."}
{"id": "271670", "revid": "56334", "url": "https://eu.wikipedia.org/wiki?curid=271670", "title": "Horst Ludwig St\u00f6rmer", "text": "Horst Ludwig St\u00f6rmer (Frankfurt, 1949ko apirilaren 6a) alemaniar jatorriko estatubatuar fisikaria da. Fisikako Nobel Saria jaso zuen 1998an, Laughlinekin eta Tsuirekin batera, Hall quantum efektu zatikiarra aurkitzeagatik.\nFrankfurteko Goethe Unibertsitatean fisika ikasketak amaitu ondoren, Stuttgarteko Unibertsitateko fisikako fakultatean sartu zen, eta 1977an doktoregoa lortu zuen. Urte horretan bertan Estatu Batuetara joan zen, eta Bell laborategietan lanean hasi zen. Daniel C. Tsui lankidearekin batera, erdieroaleen bi dimentsiotako sistemen ezaugarri elektrikoak aztertu zituen, Von Kliltzing alemaniar fisikariak Hall efektuaren kuantizazioari buruz lortu zituen emaitzetan oinarri hartuta. Galio artseniuroa oso tenperatura apalean erabiliz eta eremu magnetiko handien eraginpean jarriz, delako efektu hori karga elektriko zatikatu baten adinako kopuruetan ager zitekeela aurkitu zuten. Jokabide berezi horren azalpen teorikoa urtebete geroago eskaini zuen R. B. Laughilnek, supereroankortasun eta superjariakortasun efektuena bezalatsuko kondentsazio kuantikozko gertaera batean oinarrituta. Hiru zientzialariek Nobel Saria jaso zuten aurkikuntza horregatik. Garrantzi handiko aurkikuntza da, erresistentzia elektrikorik gabeko sistema elektronikoak egiteko aukera eskaintzen duelako. 1983an Bell laborategiko gai solidoen ezaugarri optiko eta elektronikoen saileko zuzendari aukeratu zuten, eta 1992an ikerkuntza fisikoen saileko zuzendari. Gainera, fisika aplikatuko irakasle da Columbiako Unibertsitatean. Estatu Batuetako Fisika Elkarteko eta Ameriketako Arte eta Zientzia Akademiako kide da."}
{"id": "271671", "revid": "56334", "url": "https://eu.wikipedia.org/wiki?curid=271671", "title": "Russell Alan Hulse", "text": "Russell Alan Hulse (New York, AEB, 1950eko azaroaren 28a) estatubatuar fisikaria da.\nBiografia.\nMassachusettseko Amherst Unibertsitatean bere irakasle Joseph Hooton Taylorrekin doktoregoa egiten ari zela, bien artean lehen pulsar bikoa aurkitu zuten 1974an, geroago PSR 1913+16 esango zitzaiona. Aurkikuntza hori zela-eta jaso zuten biek 1993an Fisikako Nobel Saria.\n1975ean doktore egin eta gero Charlottesvilleko Irrati-Astronomia Behatokian lan egin zuen pare bat urtez. 1977an Princetongo Fisika Laborategian hasi zen lanean. Bertan, fusio termonuklear kontrolatua egiten den tresnetan tenperatura altuetan plasmako ioiek duten portaera azaltzeko programa konputerizatu bat garatzea izan zuen lehendabiziko egitekoa. Ioi horiek oraindik ere gaur egun erabiltzen den kode bat garraiatzen dute, eta kode horrek eratzen du elementu lohien kargaren portaera, prozesu atomikoen eta plasmaren garraiokoaren eragin konbinatuen azpitik.\nHorrez gainera prozesu atomikoak ikertu zituen, esate baterako, hidrogeno neutralaren eta ioi kargatuen arteko kargaren erreakzioak iragartzen saiatu zen, fusioko plasmen lohien birkonbinazio prozesu garrantzitsua izanik. Bestalde, datu konputerizatuen formatu bat garatu zuen, Energia Atomikoaren Agentziak eredu gisa erabiltzen duena, fusio aplikazioetan informazio atomikoa bildu eta trukatzeko. Horrez gainera elektroiak plasman nola garraiatzen diren ikertu zuen, abiadura handiko hidrogeno partikulak txertatuz.\nGaur egun Princetonen jarraitzen du lanean eta ingurune informatiko berriak lantzen ditu, ikerketa zientifikoak errazteko kode berriak garatzeko asmoz."}
{"id": "271673", "revid": "28807", "url": "https://eu.wikipedia.org/wiki?curid=271673", "title": "Russell Hulse", "text": ""}
{"id": "271674", "revid": "512", "url": "https://eu.wikipedia.org/wiki?curid=271674", "title": "Juan Goienetxe Gaston", "text": "Juan Goienetxe Gaston (Arizkun, Baztan, 1656ko urriaren 12a - Madril, 1735eko apirilaren 12a) nafar administrari, idazkari eta negozio-gizona izan zen.\nBiografia.\nOso gazte zela Madrilen jarri zen bizitzen, eta historiako ikasketak egin zituen han. Karlos II.a Espainiakoak diruzain izendatu zuen, eta beste kargu garrantzitsu batzuk eskaini zizkion ondoren. Karlos II.aren bigarren emaztearen eta Filipe V.aren emazteen diruzaina izan zen. Harreman haiei esker, merkataritza-operazio garrantzitsuak egin zituen Goienetxek.\n\"La Gaceta de Madrid\" Espainiako lehen egunkaria sortu zuen 1697. urtean. Ontziola batzuen jabe zen garai hartan, eta zuhaitzak moztu eta zura kostaldera garraiatzeko bitarteko berriak egokitu zituen. Eragin oso handia izan zuen Nafarroako Erresumak Filipe Anjoukoari Ondorengotza Gerran laguntzea erabakitzeko orduan. Horrezaz gainera, herri berri bat sortu zuen, Madrildik 50 kilometrora, Jose de Churriguera arkitektoaren zuzendaritzapean (1709-1713), eta Nuevo Bazt\u00e1n izena eman zion. Beira tratatzeko lantegi moderno bat eraiki zuen bertan eta ehunak, larruak, papera eta likoreak landu eta ontzeko olak sortu zituen han eta hemen.\nLiteraturazalea zen, eta idazle batzuk babesteaz gainera, Antonio de Sol\u00eds Indietako kronikariaren biografia bat (1692) eta bere sorterriari opaturiko \"Executoria de la nobleza, antig\u00fcedad y blasones del Valle del Baztan, que dedica a sus hijos y originarios Juan de Goyeneche\" obra (1685) idatzi zituen. XVII. mendean Frantziako borboitarren gortean mugitu ziren ministroen jarraitzailea izan zen Espainiako gortean, Austriako Etxea amaitu eta Borboikoa erregetzan hasi zen garai hartan."}
{"id": "271675", "revid": "28807", "url": "https://eu.wikipedia.org/wiki?curid=271675", "title": "Juan de Goyeneche Gaston", "text": ""}
{"id": "271676", "revid": "1545", "url": "https://eu.wikipedia.org/wiki?curid=271676", "title": "Henryk Szeryng", "text": "Henryk Szeryng (Zelazowa Wola, Varsoviatik hurbil, Polonia, 1918ko irailaren 22a - Kassel, Alemania, 1988ko martxoaren 3a) poloniar biolin-jotzailea izan zen.\nBiografia.\nTxikitan hasi zen biolina jotzen. Hamar urte zituela, Bronislaw Hubermanek entzun zuen, eta Berlinera joateko aholkua eman zien gurasoei (1928-1932). Han Carl Flesch eta Willy Hessen ikasle izan zen.\n1932an Szeryngen familiak Parisen hartu zuen bizilekua, eta Sorbonan jarraitu zituen ikasketak. Handik urtebetera eman zituen bere lehenengo kontzertuak.\n1935ean Beethovenen \"Kontzertua\" jo zuen Varsovian, Bruno Walterren zuzendaritzapean. Parisko Kontserbatorioan Nadia Boulanger eta Jacques Thibaudekin lan egin zuen. Gerra hasi zenean, Poloniako gudarostean sartu zen boluntario, eta Poloniako lehen ministroaren interpretari jarri zuten (zortzi hizkuntza zekizkien).\n1942an poloniar iheslari-talde bati Latinoamerikara joaten lagundu zion, eta lau mila lagunentzako lekua aurkitu behar izan zuen. Mexikon izugarrizko harrera ona izan zuen, eta gerra amaitu ondoren, bertara joatea erabaki zuen. 1946an han hartu zuen bizilekua. Hango unibertsitateko biolin-departamentua sortu zuen, eta mexikar hiritartasuna hartu zuen. Handik gutxira, Genevako Kontserbatorioko irakasle izendatu zuten, eta urtean bi hilabete han igarotzen zituen.\n1956. urtetik aurrera, bira bat egin zuen Europan barrena, eta Mexikoko kultura-enbaxadore izendatu zuten. 1958an egin zuen debuta Estatu Batuetan. 1965ean Salzburgoko Jaialdira gonbidatu zuten, eta Mexikoko musika-ordezkari izendatu zuten UNESCOn. Hurrengo urtean, Mexikoko Kontserbatorioko ohorezko zuzendari izendatu zuten."}
{"id": "271677", "revid": "56334", "url": "https://eu.wikipedia.org/wiki?curid=271677", "title": "Bertram Brockhouse", "text": "Bertram Neville Brockhouse (Lethbridge, Alberta, 1918ko uztailaren 15a - Hamilton, Ontario, 2003ko urriaren 13a) kanadar zientzialaria izan zen.\nBiografia.\nBigarren Mundu Gerran Kanadako itsas gudarostean borrokatu zen (1939-1945), sonar ekipoak erabiliz. Gerra amaitu ondoren, Columbia Britainiarreko Unibertsitatean ikasketak egiteko diru-laguntza bat lortu zuen, gerrako beterano gisa, eta Torontoko Unibertsitatean doktore-titulua eskuratu zuen, bertako tenperatura apaleko laborategian egindako lanengatik. 1962. urtean Hamiltongo Unibertsitateko fisikako irakasle egin zuten, baina ikerketa-lan nagusiak Ontarioko Chalk River laborategian egin zituen, 1950-1962 bitartean. Erreaktore nuklearren neutroi-jarioen inguruko lanengatik eta neutroiek materian sartzean duten portaerari buruz egindakoengatik da, batez ere, ezaguna. Brockhousek neutroi-jarioez bonbardatu zituen gai kristalinoak, eta atomoek neutroiak barreiatzen zituztela aurkitu zuen horrela. Neutroiek beiraren osagairen bat dardarazten duten energiaren bat badutela aurkitu zuen. Barreiaturiko neutroien energia neurtu zuen, eta horrela dardaren eta, horrenbestez, atomoen loturei buruzko informazioa lortu zuen. Neutroien barreiaduraren esperimentuen bitartez \"fonoiak\" aurkitu zituen, hau da, soinu edo dardara forman agertzen diren energia termaleko quantum edo \"partikulak\". Neutroien espektroskopiaren aitzindaria izan zen; teknika horren bidez material jakin baten egitura zein den zehatz daiteke, material hori neutroiez bonbardatuz. 1994. urtean Fisikako Nobel Saria eman zioten, neutroiak barreiatzeko tekniken alorrean egindako ekarpenengatik batez ere."}
{"id": "271678", "revid": "56334", "url": "https://eu.wikipedia.org/wiki?curid=271678", "title": "Thomas Cech", "text": "Thomas Robert Cech (Chicago, Ameriketako Estatu Batuak, 1947ko abenduaren 8a) zientzialaria da. Kalifornian egin zituen kimikako ikasketak, Berkeleyko Unibertsitatean, eta bertan lortu zuen doktoregoa, 1975. urtean. Massachusettsko Teknologia Institutuko biologia-sailean zenbait ikerketa egin zituen, eta geroago, Coloradoko Unibertsitatean sartu zen. Cechen ikerketa nagusiak azido erribonukleikoaren ezaugarri kimikoei buruzkoak izan dira. Horrela, 1980ko hamarraldiaren hasieran RNA mota berri bat aurkitu zuen, zelularen baitan erreakzio kimikoak kataliza zitzakeena RNA bera xahutu gabe. Aurkikuntza hori oso garrantzitsua izan zen bizitza nola hasi zen asmatzeko. Hain zuzen ere, Cechek eta Zaugek elkarrekin egindako hainbat ikerketari esker erantzun ahal izan zitzaion bizitzaren sorrerari buruzko ondoko galdera honi: entzimak ala DNA eta RNA, bietatik zer sortzen da lehenik? DNA eta RNA agertuko balira lehenik, ez litzateke izango katalizatzailerik beren kontrolpean gertatzen den proteina osaeran. Aldiz, proteinak agertuko balira lehenik, zaila da ulertzea nola bihurtzen diren DNA eta RNA proteinen osaera-prozesuaren gidari. Cech eta Zaugen aurkikuntzen arabera, eta bi haiek Sidney Altmanekin egindako lanen arabera, Lurrean bizitza sortu zenean RNAz osatuak ziren molekula konplexu gehienak, eta haiek zuten beren baitan gorderik informazio genetikoa eta haiek katalizatzen zituzten erreakzio biokimikoak. 1989. urtean Kimikako Nobel Saria eskuratu zuen Cechek, Sidney Altmanekin batera, azido erribonukleikoaren ezaugarri katalitikoei buruz egindako aurkikuntzengatik."}
{"id": "271680", "revid": "6327", "url": "https://eu.wikipedia.org/wiki?curid=271680", "title": "Thomas R. Cech", "text": ""}
{"id": "271681", "revid": "336", "url": "https://eu.wikipedia.org/wiki?curid=271681", "title": "Punsalmaagiyn Ochirbat", "text": "Punsalmaagiyn Ochirbat (; Tudevtey, Dhavhan Aymag, 1942ko urtarrilaren 23a) mongoliar politikaria da.\nMeatzari-familia bateko semea zen, eta meatze-geologia eta ingeniaritza ikasi zuen Leningraden (SSBB), bere herriko gobernuaren diru-laguntzari esker; 1975ean doktoregoa lortu zuen. 1966an Industria Erauzleen ministerioko teknikari izatera iritsi zen, eta 1972an, Mongoliar Herriko Alderdi Iraultzaileko kide zela -alderdi komunista eta Mongoliako bakarra-, diputatu hautatu zuten Parlamentuan. 1976an Meatze Erauzketarako ministro espezialistaren mailara igo ondoren, 1985ean Ekonomia Erlazioetarako Estatuko Batzordean sartu zuten, eta bi urte geroago bertako presidentetza hartu zuen. Garai hartan bertan (1987-1988) Gorbatxovek, Sobietar Batasuneko buruak, herrialde komunistei sistema eraberritzeko proposamena egin zienean \"(perestroika), \"Mongoliako buruzagiek demokraziaranzko bidea hartzea erabaki zuten, eta Ochirbat aukeratu zuten trantsizioa bideratzeko buru. 1990ean, Jambyn Batmunkek utzitako alderdiko idazkari nagusiaren kargua eta errepublikako presidentetza hartu zituenean, hauteskunde nagusiak deitu zituen. Alderdi Ofizialistako hautagai gisa aurkeztu zen, eta Mongoliako Herri Errepublikako presidente aukeratu zuten gehiengoz. Aurreko agintaldiko eskema sozioekonomiko berekin jarraitu zuen agintzen, eta kanpo-politikari dagokionez, 1992an, Sobietar Batasuna desegitean, Txina eta Ipar Korearekiko hurbilpena bultzatu zuen. 1993ko presidentetzako hauteskundeetan berriz ere hautatu zuten, baina 1997an Natsagiyn Bagabandi komunista ohiak lortu zuen lehendakaritza."}
{"id": "271682", "revid": "336", "url": "https://eu.wikipedia.org/wiki?curid=271682", "title": "Gerard O'Neill", "text": "Gerard Kitchen O'Neill (New York, Ameriketako Estatu Batuak, 1927ko otsailaren 6a - Redwood City, Kalifornia, Ameriketako Estatu Batuak, 1992ko apirilaren 27a) fisikaria izan zen.\nBiografia.\nItakako eta Princetongo unibertsitateetan egin zituen ikasketak. Azkeneko horretan eskolak eman zituen gero, 1985ean erretiroa hartu zuen arte. 1960ko hamarraldiaren bukaeran, espazioan bizileku burujabeak ezartzeko proiektua prestatu zuen. Leku horiek Ilargiaren eta Lurraren artean izango ziren, distantzia berera batetik zein bestetik, eta Eguzkiaren indarra baliatuko zuten energia gisa. \"The High Frontier\" (1976, \"Goiko muga\") liburuan zioen ezinbestekoa izango zela gizaki batzuk Lurretik kanpo bizi behar izatea.\nBestalde, goi-mailako zenbait eskola-liburu idatzi zituen:\" Elementary Particle Physics: An Introduction\" (1979, \"Fisikako oinarrizko elementuak: Sarrera\"; David Chengekin batera); \"2081: A Hopeful View of the Human Future\" (1981, \"2081: Gizakiaren etorkizunaren ikuspegi itxaropentsua\"); \"The Technology Edge: Opportunities for America in World Competition \"(1983, \"Teknologiaren abantaila: Estatu Batuen aukerak Munduko Lehian\").\nTeknologiaren aurrerabidea bultzatzeko zenbait erakunde pribatu sortu zituen, irabaziak ateratzeko asmorik gabeak, hala nola Space Studies Institute eta Geostar Corporation. Hil baino pixka bat lehenago, abiadura handiko garraio-sistema berri bat saiatzen ari zen: hegaldi-sistema magnetikoa. Hutsunea egindako hodi bat zen, lur gainean edo lur azpian jartzekoa, eta ibilgailua hodi horren barruan eremu magnetikoan igerian bezala ibiliko zen. Boston eta Los Angeles bitarteko distantzia ordubetean egiteko gauza izango zen."}
{"id": "271683", "revid": "46380", "url": "https://eu.wikipedia.org/wiki?curid=271683", "title": "Henri Pichette", "text": "Henri Pichette (Ch\u00e2teauroux, -\u00a0 Paris, ) frantses idazlea izan zen.\nBiografia.\nAma frantsesa zuen, eta aita quebectarra, eta bere karreran eragin handia izan zuten Bigarren Mundu Gerraren garaiko gaztetako bizipenek. Bizikizun haiek eraginda eman zuen argitara 1947. urtean \"Apoemak \"olerki-liburua, Lautr\u00e9amont, Rimbaud eta Artauden tradizioari jarraituz idatzia. Berrikuntza bilatu zuen, hizkuntzari zein ekintzei dagokienez, eta bilaketa horrek eraman zuen surrealisten zuzeneko eraginpera. Antzerkiari dagokionez, urte hartan bertan eman zuen argitara \"Epifaniak\", Pichetten maisulantzat hartua den obra. Lan arras originala eta sakontasun liriko handikoa da; gerra eta maitasunaren gaiak nahasten ditu, askatasun estilistiko paregabearekin, eta bere garaian eskandalua sortu zuen arren, hari esker lortu zuen Pichettek XX. mendearen bigarren erdiko frantses antzerkigintzaren eraberritzailearen ospea. G\u00e9rard Philiperen omenez idatzia zen (hark interpretatu zuen, gainera) eta hari gorazarre egin zion \"G\u00e9rard Philiperen hilobia\" obran (1961). 1952an \"Nuklea \"osatu zuen, Parisko Antzoki Nazionalerako, eta oso harrera ona izan zuen ikusleen aldetik. 1960ko hamarraldian joera berria hartu zuen bere olerkigintzak, bai edukiari eta bai formari dagokionez, katoliko egin zenez gero. Horrela, 1961ean \"Odak norberari\" argitaratu zuen eta \"Odak elurrari \"1967an, sentiberatasun handiko idatziak, haurtzaroko oroitzapenetan eta izadian oinarrituak; 1982an \"Eskaintza olerkiak \"idatzi zituen, bere azken lanak ezaugarritu dituen arrandiaren kutsua nabarmen ageri dutenak."}
{"id": "271684", "revid": "9461099", "url": "https://eu.wikipedia.org/wiki?curid=271684", "title": "Gloria Steinem", "text": "Gloria Marie Steinem (Toledo, Ohio, AEB, 1934ko martxoaren 25a -) estatubatuar idazle eta aktibista politikoa da.\nBiografia.\nSmith Collegen eta Delhi eta Kalkultako unibertsitateetan, Indian, egin zituen ikasketak. Kazetari gisa lan egitea erabaki zuen, eta 1960an lanpostua lortu zuen New Yorkeko \"Help!\" aldizkari politiko satirikoan. 1963an \"Ni Playboy aldizkariko untxietako bat izan nintzen\" artikulua argitaratu zuen, Manhattaneko Playboy Cluben isilpean egin zuen lanean oinarrituta. Arrakasta handia izan zuen, eta harrezkero bere artikuluak modako aldizkarietan argitaratzen hasi ziren: \"Vogue\", \"Glamour\", \"Cosmopolitan\".\n1964-1965 urteetan telebistarako gidoiak idatzi zituen ospe handiko programa baterako. 1968an politikari buruz idazten hasi zen berriro, eta astean behin zutabe bat idatzi zuen \"New York\" aldizkarian. Handik gutxira bat egin zuen feminismoarekin, eta mugimendu horretako pertsona nagusietako bat bihurtu zen. 1971n, Betty Friedan, Bella Abzug eta Shirley Chisholmekin batera, \"National Women's Political Caucus\" sortu zuen. Urte horretan bertan, Pat Carbineren laguntzarekin, lehen aldizkari feministaren argitalpena bultzatu zuen: \"Ms\" (\"mister\" eta \"miss\" edo \"missis\" kortesiazko formulak batzeko proposamena). Handik aurrera emakume gazteen eredu bihurtu zen, emakumeak askatasuna lortzen duenean gizona ere gizaki oso bihurtuko delakoan.\nLanik aipagarrienak: \"Ekintza eskandaluzkoak eta eguneroko mutirikeriak\" (1983), saiakera eta artikulu bilduma; \"Marilyn\" (1986), zinema-antzezle ezagunaren biografia; \"Barne-iraultza\" (1991), feminismoaren barruan bizitako sentimenduen azterketa."}
{"id": "271686", "revid": "28807", "url": "https://eu.wikipedia.org/wiki?curid=271686", "title": "Gloria Marie Steinem", "text": ""}
{"id": "271687", "revid": "512", "url": "https://eu.wikipedia.org/wiki?curid=271687", "title": "Dolores Huerta", "text": "Dolores Clara Fernandez Huerta (Dawson, Mexiko Berria, 1930eko apirilaren 10a) Estatu Batuetako buruzagi sindikal eta aktibista soziala. Hispanoa da jatorriz.\nBiografia.\nMaisu-ikasketak egin ondoren, nekazaritzako langileen seme-alabei irakasten hasi zen. Gero ohartu zen eragin handiagoa izan zezakeela gurasoei lagunduz. 1950ean, Ameriketako hispanoen bizimodua hobetzeko sortu zen Community Service Organizationekin (CSO, Komunitate Lanerako Erakundea) aritu zen lanean. Asko kezkatzen zuen nekazaritzako langile etorkinen egoerak, diru beharragatik, talde-organizaziorik ezagatik eta ingelesa ez jakiteagatik esplotatu egiten baitzituzten. CSOk ez zion babesik eman nekazaritzako langileak organizatzeko ahaleginean, eta beraz, erakunde hori utzi eta 1962an National Farm Workers Association (NFWA, Nekazaritzako Langileen Elkarte Nazionala) sortu zuen C\u00e9sar Chavezekin batera, nekazaritzako langile etorkinei beren soldatak eta lan-baldintzak hobetzen laguntzeko. Huerta NFWAren lehen lehendakariordea izan zen. Langileei beren eskubideen berri emanez, piketeak antolatuz, politikariekin hitz eginez, dirua bilduz, boikot nazionalak antolatuz eta kontratuak negoziatuz, langileen osasuna eta lan-baldintzak hobetu zituen; besteak beste, DDT eta bestelako pestizidak erabiltzea eragoztea lortu eta Kalifornian lehendabiziko aldiz nekazaritzako langileek hitzarmen kolektiborako zuten eskubidea onar zedin lortu zuen. Soldatak bermatzeko funtsak, pentsio-funtsak eta irratiak antolatzen parte hartu zuen. Beste zenbait sariren artean, 1993an National Women\u00b4s Hall of Fame saria jaso zuen."}
{"id": "271688", "revid": "1519", "url": "https://eu.wikipedia.org/wiki?curid=271688", "title": "Andrea Mantegna", "text": "Andrea Mantegna (Isola di Carturo, 1431 - Mantua, 1506ko irailaren 13a) italiar margolari eta grabatzailea izan zen. Italiako Pizkundeko artista gailenetako bat izan zen. Bere freskoetako giza irudiak adierazkortasun bizikoak dira, eta gotikoko gorputz luzaxken ordez gorputza bere neurrian margotu zuen aurrenetakoa izan zen. Koloreak maisutasunez erabili zituen, eta jantzietako eta arkitekturako xehetasun guztiak agertu ohi zituen.\nBizitza.\nPaduako aldia.\nPaduako 1441eko dokumentu batean aipatzen da lehenengo aldiz Mantegnaren izena, pintura irakasle eta antzinako zaharkinen bildumatzaile Francesco Squarcioneren aprendiz gisa. Paduar pintore halaholako hura eta, batez ere, 1420tik aurrera Paduara beren estilo berria erakustera joan ziren florentziar pintore maisuak -Fra Filippo Lippi, Paolo Uccello, Andrea del Castagno eta, ororen gainetik, hamar urtez bizi izan baitzen Paduan, Donatello handia-, izan zituen bere estiloaren moldatzaile nagusiak. Dena den, jeinu goiztarra izan zen Mantegna.\nHamazazpi urte besterik ez zituela izenpetu zuen bere lehenengo agindua, berak bakarrik burutua: erretaula bat Paduako Santa Sofia elizan (XVII. mendean suntsitua). Bere arteak hamar bar urtean iritsi zuen heldutasuna, eta hurrengo berrogeita hamar urtean egin zuen guztian 1450-1460 hamarraldiko estiloari jarraitu zion funtsean.\nGarai hartako lanik baliotsuena Paduako Eremutarren elizako Ovetari kaperako freskoak ditu (1448-1455). Obra horretako margolanetan -bi fresko baizik ez dira gorde, \"Jasokundea\" eta \"San Kristobalen martirioa\"; gainerakoak Bigarren Mundu Gerran suntsitu ziren- Mantegnak agerian utzi zuen bere estiloaren gogortasuna, Erromako arkitektura klasikoan oinarritua, giza irudi irmo tinkoetan; estilo ikaragarria da, diseinuaren indarragatik eta xehetasunengatik, eta perspektibaren behetik gorako erabilera harrigarriagatik (fresko horietako batzuetan margolanaren behealdea bera baino beherago eta erdigunetik eskuinera aldaratua kokatu zuen ikuslearen ikuspuntua). Nabarmena du, halaber, hasiera-hasieratik, beste ezaugarri bat, Antzinateko gauza zaharrekiko arkeologoen adinako zaletasuna, Paduako unibertsitateko jakintsu humanistekin harremanetan izan zen seinale.\n1457an hasi zuen bere beste maisulanetak obat, \"San Zenonen erretaula\" (San Zenon eliza, Verona). Nabarmena da lan honetan, kolorearen eta argiaren erabileran batez ere, veneziar pintoreen estiloa, Giovanni Belliniren eraginez beharbada, haren arreba Nicolosiarekin ezkondu baitzen Mantegna 1453an. Lan hau ataletan zatitu eta Frantziara eraman zuten 1797an Napoleonen osteek. Atal nagusiak -\"Ama Birjina eta Haurra\" eta bi santu taldeak- bere lekura itzuli ziren 1815ean, eta azpiko hiru taula txikiagoen tokian kopiak jarri ziren. Jatorrizkoak hiru museotan daude: National Galleryn (\"Baratzeko otoitza\"), Louvren (\"Gurutziltzatzea\"), eta New Yorkeko Historical Society-n (\"Pizkundea\").\nMantuako aldia.\n1459an Mantuara joan zen, Luigi Gonzagak deitua, familiaren pintore ofizial gisa lan egitera. Garai hartako lehen lanak, baina, ez dira ongi ezagutzen. Mantegnak betidanik defendatu zuen bere independentzia (hain zuzen, askatasun ezak bultzatu zuen bere lehen maisuarengandik banatzera), eta Gonzagatarren gortean bidaiatzea eta besteren eskariak hartzea galarazi bazioten ere, 1466-1467 bitartean Florentzia eta Pisara joatea lortu zuen. Florentzian, berriz ere Donatello, Fra Filippo Lippi, Paolo Uccello eta Andrea del Castagnoren lanak ikusteko aukera izan zuen.\nHandik urte batzuetara ezagutzen zaion lanik hoberena egiteko aukera eman zion Gonzaga familiaren laguntzak: Gonzagatarren Mantuako jauregiko Camera degli Sposi edo Senar-emazteen ganbera (1473-1474). Gelaren dekorazioa kanpora zabaldutako pabilioi bat bezala dago antolatua, non gorteko bizitzari buruzko pasarteak azaltzen baitira, pintatutako errezel lodi batzuen bestaldean bezala. Baina sabaia du gelako gauzarik aipagarriena, sabaiko erdiko begi moduko margolan harrigarria, zeru zabalaren ikuspegi fantastiko bat, non, artean sekula erabili gabeko perspektiba berezi baten bidez, baranda batetik begira ageri baitira pertsonaiak, mendean dutela areto guztia.\nGarai hartako beste lan aipagarri bat \"San Sebastian\" (Kunsthistorisches Museum, Viena) du. Lan horretan, Piero della Francescak bere hainbat lanetan bezala, espazioari eta perspektibari buruzko kezkak erabili zituen laukitxo zuri-beltzeko zorua taularatzean.\nGonzagatarren babesean, Mategnak era askotako lanak egin zituen, margolanez gainera: tapiz diseinuak, kutxak, etab. Garai hartako margolanen artean aipagarriak ditu \"San Sebastian\" bat, Aigueperseko elizari emana Borbon baten ezkontzan (1481, gaur egun Louvren), hainbat erretratu, \"Andre Maria aingeru artean\" (Brerako pinakoteka, Milan), \"Tenpluko aurkezpena\" (Berlin-Dahlem), eta, guztietan ezagunena eta aditu batzuen ustez Mantegnaren lanik hoberena, \"Kristo hila\" (1480, Brerako pinakoteka, Milan), non azken muturreraino behartu baitzuen perspektibaren erabilera.\nAzkeneko urteak.\n\"Zesarren garaipena\" (1486 inguru, Hampton Court Palace, Ingalaterra) izeneko bederatzi mihiseko margolan sailak Mantegnaren artearen azkenaldia iragartzen du. Lan honetan antzinatea eta mundu klasikoa ohoratu nahi izan zituen, eta, ohi zuenaren kontra, ez zuen kolore hotzik erabili, margo baten tonu ezberdinen nahastura bat baizik.\n1489an Erroman izan zen, Belvedereko kapera (gaur egun desagertua) dekoratzen, Inozentzio VIII.a aita santuak eskatuta. Hurrengo urtean Mantuara itzuli zenean, lan asko egin zituen Frantzisko Gonzaga eta Isabella d'Este printze-printzesa berrien eskariz: Marmiroloko etxearen dekorazioa; \"Madonna della Vittoria\" (1495, Louvre); \"Pala Trivulzio\" (1497, Castello Sforzesco, Milan).\nAzkenaldi hartan, baina, Palazzo Ducaleko gela txiki bat dekoratzen eman zuen denbora gehiena. Gela horretan Italiako artista hoberenen lanak biltzen saiatu zen Isabella. Ordukoak ditu \"Parnaso\" (1497, Louvre) eta \"Trionfo della Virt\u00f9\" (1502, Louvre), besteak beste. Baina garai horretako lanik adierazgarrienak, kolore bakarrez eta fintasun eta zehaztasun harrigarriaz eginak, Bibliako zenbait pasartez egin zituen margolan miresgarriak dira, gaur egun hainbat museotan banatuak. Lan horietan harmonia osoa erakutsi zuen Pizkundeko ideiekiko, hizkuntza ametsezko bezain errealista baten bidez antzinateko mitoei buruzko zaletasuna gauzatu, eta zehaztasun eta neurri guztiz klasikoez irudi gogor lehorren ikuspegi zurruna eman zuen.\nMantegnaren margokera.\nMantegnaren estiloak bi oinarri nagusi izan zituen: batetik Paduako bere maisu Squarcioneren \"gauza zaharrekiko\" zaletasuna, bereziki, eta, bestetik, Paduan 1430-1460 urteetan izan ziren toscanar artistak (Andrea del Castagno, Paolo Uccello, Fra Filippo Lippi, Donatello).\nPiero della Francesca Ferraran izan zen 1449an, eta \"San Lukasen poliptikoa\"-k, adibidez, bi artisten harremana salatzen du, erabilitako kolore argiengatik. Ferraran zela, bestalde, flandriar pintoreen obrak ezagutu zituen (Roger van der Weyden). Gero, Venezian izan zen, eta Jacopo eta Giovanni Bellini ezagutu zituen han.\nMantuan antzinako gauzak eta lanak aztertzen zituzten jakintsuen artean murgildu zen. Toscanan Benozzo Gozzoliren lana eta grabatuekiko zaletasuna gorde zuen. Antzinateari buruz zuen ikuspegia ez zen aldatu Erroman izan ondoren ere, hain zuen barneratua. Horren froga garbia da \"Garaipenak\" sailaren estilo batasuna, Erromako egonaldiaren aurretik eta ondoren egina izan arren. Azken urteetan bere baitara bildu zen, kontuan hartu gabe belaunaldi berria: Leonardo da Vinci, Giorgione, Michelangelo, Gozzoli."}
{"id": "271689", "revid": "336", "url": "https://eu.wikipedia.org/wiki?curid=271689", "title": "George Segal (eskultorea)", "text": "George Segal (New York, AEB, 1924ko azaroaren 26a - New Brunswick, New Jersey, AEB, 2000ko ekainaren 9a) estatubatuar eskultorea izan zen.\nBiografia.\nGurasoak sobietar emigranteak zituen. Ikasketak Cooper Union Eskolan, Pratt Diseinu Institutuan, New Yorkeko Unibertsitatean eta Rutgers Unibertsitatean egin zituen. Margolari gisa hasi zen, pintura abstraktua lantzen, eta 1950eko hamarraldian Pop Art higikundearen baitan sailkatu zuten.\nEskultore gisa, berriz, 1960tik aurrera jardun du. Bere obra figuratiboek eman diote ospea; kolore zuriko lanak egin ohi ditu, igeltsuzkoak, eta errealitatean duten neurri berean irudikatzen ditu gauzakiak. Bere lanetako giza irudietarako igeltsuzko moldeak pertsonen hustuketetatik atereak dira, eta tankera osatu gabea edo zabarra erakusten dute; xehetasun gutxiko irudiak dira. Oro har, ezinegona, alienazioa, barnekotasuna adierazten dute beren jarrera eta keinuekin. Gertaleku arruntetan edo bakartietan daude kokaturik, adibidez igogailuetan, autobusetan, etab., eguneroko bizitzako gauzakiez inguraturik, eta Estatu Batuetako bizimoduaren isla dira.\nSegalek bere lanetan eguneroko gauzakiak txertatzeko erakutsi duen zaletasunagatik (adibidez 1963ko \"Emakume bat zangoko ileak kentzen\" irudian, komuneko gauzakiak eta bizarra mozteko labana) sailkatu izan dute artista pop gisa, baina bestalde Pop Art joera inpertsonalaz haraindi doan malenkonia eta sentimenduak erakutsi ditu, eta alde batera utzi du joera horrek erabili ohi duen ironia.\nLan aipagarriak ditu \"The Diner\" (1964-1966, \"Afaria\"), \"The Truck\" (1966, \"Kamioia\"), \"Who's Afraid of Virginia Woolf?\" (1966, \"Nor da Virginia Woolfen beldur?\"), \"The Laundromat\" (1966-1967, \"Garbitegia\") eta \"The Holocaust\" (1983, \"Holokaustoa\"). 1999. urtean Arteen Domina Nazionala eman zioten."}
{"id": "271692", "revid": "336", "url": "https://eu.wikipedia.org/wiki?curid=271692", "title": "Nnamdi Azikiwe", "text": "Benjamin Nnamdi Azikiwe (Zungeru, 1904ko azaroaren 16a - Enugu, 1996ko maiatzaren 11), izengoitiz 'Zik', nigeriar politikaria izan zen. Erresuma Batutik independentzia lortu ondorengo Nigeriako Errepublikako lehenbiziko presidentea izan zen, 1963ko urriaren 1etik 1966ko urtarrilaren 16ra arte.\nBiografia.\n1925etik 1934ra bitartean, Estatu Batuetan osatu zituen Nigerian hasitako ikasketak. 1937an sorterrira itzuli zenean, egunkari-kate bat sortu, eta herrialdeko politikagintzan murgildu zen, lehenik Nigeriako Gaztediaren Mugimenduan eta gero Nigeria eta Kamerungo Kontseilu Nazionala (NCNC) alderdiaren barruan lan eginez. Alderdi horretako kide gisa, Nigeriako Legegile Biltzarrerako hautatu zuten 1946an, eta 1953tik 1959ra bitartean, Ekialde Eskualdeko lehen ministro izan zen. 1959an, berriz, hauteskunde federalak irabazi, eta Abubakar Tafawa buru zuen Iparraldeko Herriaren Kontseilua alderdiarekin batera, koalizio-gobernua osatu zuen. Hitzarmen horren ondorioz, Nigeriako gobernari federala eta senatuko lehendakari izan zen, 1960tik 1963ra bitartean.\n1963an, Nigeriako Errepublika aldarrikatu zenean, Azikiwe estatu berriko lehen lehendakaria izan zen, eta kargu horretan iraun zuen 1966ko estatu-kolpera arte. Hurrengo urtean, Ekialdeko Eskualdearen askatasunaren aldeko matxinadan esku hartu zuen, bere jarraitzaile igboekin batera. Azikiwe ahalegindu zen, baina ez zuen Afrikako beste herrialde batzuen laguntzarik lortu, eta 1970ean, independentziaren ondoren Biafra deitu zen herrialdeak amore eman behar izan zuen. Horren ondoren, oposizioko kide, eta 1972tik 1975era bitartean, Lagosko Unibertsitateko errektore izan zen. Konstituzio berria aldarrikatu ostean, 1984an legez kanpo utziko zuten Nigeriako Alderdi Popularraren lehendakarigai izan zen, ozta-ozta irabazi zituen 1979ko hauteskundeetan."}
{"id": "271693", "revid": "336", "url": "https://eu.wikipedia.org/wiki?curid=271693", "title": "Peter Frederick Strawson", "text": "Sir Peter Frederick Strawson (Londres, Ingalaterra, 1919ko azaroaren 23a - Londres, Ingalaterra, 2006ko otsailaren 13a) ingeles filosofoa izan zen.\nBiografia.\nFilosofia metafisikoko irakaslea izan zen Oxfordeko Unibertsitateko Magdalen Collegen 1968 eta 1987 bitartean. Ryle eta Austinen ondoren, Oxfordeko filosofia-eskola analitikoaren ordezkari nagusia izan zen. Hizkuntza arrunta eta haren erabilera aztertu zuen, baina bere taldeko pentsalari batzuek baino sistematikoago eta modu teorikoago batez egin zituen azterketak. Strawsonek aztertu zuen arazo nagusietako bat Russellen deskribapenen teoriaren kritika izan zen: \"On the Referring\" (1950, Erreferentziari buruz).\nAzpimarratzekoa da, halaber, \"Individuals. An Essay in Descriptive Metaphysics\" (1959, \"Banakoak. Metafisika deskribatzaileari buruzko saiakera bat\") obran metafisika deskribatzailearen eta metafisika errebisionistaren arteko bereizketa egin zuela. Metafisika deskribatzaileak agerian jartzen ditu gure egitura kontzeptualaren alderdi orokorrenak eta aldaezinenak, gure pentsaera eta hizkuntzaren kategoriak, eta kontzeptuak, eta metafisika errebisionistak, berriz, gure sistema kontzeptual eraginkorra hobetzeko balio du. Azken horrek filosofian zeresan handia baldin badu ere, metafisika deskribatzailea eta haren ordezkari nagusiak (Aristoteles eta Kant, alegia) zerbitzatzea du helburu nagusi.\nBeste zenbait lan aipagarri: \"Introduction to Logical Theory\" (1952, \"Logikaren teoriari buruzko sarrera\"); \"The Bounds of Sense: An Essay on Kant's Critique of Pure Reason\" (1966, \"Zentzuaren mugak: Kanten Arrazoi Garbiaren Kritikari buruzko saiakera bat\"); eta artikulu eta azterlan ugari, aldizkarietan argitaratuak.\n1977an \"Sir\" izendatu zuten, filosofiari egindako ekarpenengatik."}
{"id": "271694", "revid": "56334", "url": "https://eu.wikipedia.org/wiki?curid=271694", "title": "Henri Bergson", "text": "Henri Bergson (Paris, 1859ko urriaren 18a - Paris, 1941eko urtarrilaren 4a) frantziar filosofoa izan zen.\nBiografia.\nPoloniako judua zuen aita, eta ama Irlandakoa. Londresen bizi izan zen bederatzi urte bete arte, eta gero Parisen kokatu zen. Hainbat institututan irakatsi ondoren, Coll\u00e8ge de France delakoan filosofiako katedradun egon zen (1904-1914). Filosofia-lan ugari utzi du, horien artean: \"Essai sur les donn\u00e9es imm\u00e9diates de la conscience\" (1889), doktoretza-tesia; \"Mati\u00e8re et M\u00e9moire\" (1896); \"Le Rire\" (1900); \"L\u00b4\u00c9volution cr\u00e9atrice\" (1907); \"L\u00b4\u00c9nergie Spirituelle\" (1919); \"Dur\u00e9e et Simultan\u00e9it\u00e9\" (1922); \"Les Deux Sources de la morale et de la r\u00e9ligion\" (1932); \"La Pens\u00e9e et le Mouvant\" (1934). Intelektualismo formalistaren kontrakoa zen; Kant eta neokantismoa ez zituen onartzen. Positibismo zientifiko eta materialista ukatuz, Bergsonen filosofia espiritualista eta bitalistak kontzientziaren datuak hartzen ditu oinarritzat. Intuizioak iraute hutsarekin jartzen gaitu ados (eta ez bizitza praktikoa egituratzen den denbora eta espazio kuantitatiboarekin), eta bizitzaren eta izpirituaren mugimendu libre eta sortzailearekin batzen gaitu. Esperientziaren fenomenologia, kontzientziaren psikologia, filosofia horrek pentsatzeko eta hautemateko ohiko molde batzuk alde batera utz ditzan eskatzen dio adimenari. Bergsonen filosofiak arrakasta lortu zuen Bigarren Mundu Gerra aurretik, eta idazle eta filosofo anitzek izan zuten haren eragina, Charles P\u00e9guyk eta Marcel Proustek, adibidez. Acad\u00e9mie Fran\u00e7aiseko kidea izan zen. 1927an Literaturako Nobel Saria eman zioten."}
{"id": "271695", "revid": "65203", "url": "https://eu.wikipedia.org/wiki?curid=271695", "title": "Freeman Dyson", "text": "Freeman John Dyson (Crowthorne, Berkshire, 1923ko abenduaren 15a - Princeton, New Jersey, 2020ko otsailaren 28a) britainiar fisika teorialaria eta astrofisikaria izan zen.\nCambridgeko Unibertsitatean egin zituen ikasketak, eta matematika aplikatuetan lan egin zuen gero britainiar gobernuarentzat. Sei urtez ikerkuntzan jardun ondoren Britainia Handian eta Estatu Batuetan, fisikako eskolak ematen hasi zen Cornelleko Unibertsitatean, Estatu Batuetan, 1951n. 1953an Princentoneko Unibertsitateko Ikasketa Aurreratuetako Institutuan hasi zen lanean. Dysonen ikerkuntza-lana fisikaren une kritiko batean hasi zen. Bigarren Mundu Gerraren ondoko urteetan froga esperimental berriek arazo berriak sortu zituzten, quantumen teoriaren eta materiaren eta argiaren elkarrekiko ekintzaren inguruan besteak beste. Baina quantumen elektrodinamika hori sortzeko erabili ziren teknika matematikoek zenbait eragozpen zituzten, eta emaitza absurdoak eragin zituzten. Hala ere, 1949 aldera, matematika-arazo horiei buruzko bi konponbide teoriko sortu ziren: teoria horietako bat estatubatuar fisikari Richard P. Feynmanek asmatu zuen, eta bestea bere herrikide Julian S. Schwinger fisikariak, eta baita, bere aldetik, japoniar fisikari Shin'ichiro Tomonagak ere. 1950 aldera Dysonek frogatuta utzi zuen bi teoria horiek formalismo soil batera murritz zitezkeela, eta berehala nabarmendu zen ideia horien aplikazioan. Hortik sortu zen teoria eta horren inguruko teknika matematikoak fisika teoriko modernoaren muina izan ziren XX. mendearen bigarren erdian. Lan nagusiak: \"Unibertsoaren perturbazioa\" (1979) eta \"Armak eta itxaropena\" (1984). Sari ugari jaso ditu, horien artean Max Planck domina (1969) eta Templeton saria (2000). American Physical Society, Estatu Batuetako National Academy of Sciences eta Londresko Royal Societyko kide izan zen."}
{"id": "271696", "revid": "512", "url": "https://eu.wikipedia.org/wiki?curid=271696", "title": "Robert Mangold", "text": "Robert Mangold (North Tonawanda, New York, AEB, 1937ko urriaren 12a) estatubatuar margolari minimalista da.\nBiografia.\nNekazari-ingurunean hazi zen. Arteko lehenengo ikasketak Cleveland Art Instituten egin zituen 1956-1959 bitartean. Beka bati esker Yaleko Unibertsitatera aldatu zen, eta 1962an graduatu zen. Ondoren, Josef Albersen eraginpean, graduatu ondoko ikasketak egin zituen (1963). New Yorken hartu zuen bizitokia 1962an, eta, zenbait lanbidetan jardun ondoren, 1963an New Yorkeko Arte Ikusgarrien Eskolako pintura-irakasle egin zuten.\nBakarkako lehenengo erakusketa Thibaut Gallery aretoan egin zuen, hurrengo urtean; erakusketa hartan jarri zituen ikusgai \"Walls\" eta \"Area\", minimalismoaren joeratik hurbileneko lanak. 1967an erakusketa bat egin zuen Fischbach Galleryn, zirkulu baten epaiaren azterketan oinarrituriko obrekin. Handik bi urtera Guggenheim beka eskuratu eta New York estatuko iparraldera aldatu zen. Garai hartan \"hard edge\" estilo minimalistako lanak egin zituen, baina hasierako pieza arkitektonikoen aldean, koadro txikiagoak egiten hasi zen.\n1970eko hamarraldiaren amaieran akrilikoak erabiltzen hasi zen olio pinturen ordez, eta testura bereziko gainaldeak lortu zituen oihal formadunen gainean egindako marrazkiekin, koadroaren gainaldea ukigarriagoa egiteko helburuarekin. Hurrengo hamarraldian, berriz, forma geometriko espezifikoei jarri zien arreta berezia, eta horrela sortu zituen X formako oihalak eta zentroa moztuta duten \"Koadro-markoak\". Azkenaldian testura eta gainalde desberdinez kezkatu da. Aipagarriak ditu, besteak beste, \"Brown Frame/Gray Ellipse \"(1987)."}
{"id": "271697", "revid": "336", "url": "https://eu.wikipedia.org/wiki?curid=271697", "title": "Gregorio Peces-Barba", "text": "Gregorio Peces-Barba Mart\u00ednez (Madril, 1938ko urtarrilaren 13a-Oviedo, 2012ko uztailaren 24a) politikaria eta abokatua zen.\nBizitza.\nMadrilen egin zituen zuzenbide-ikasketak eta Estrasburgon osatu zituen, zuzenbide konparatuaren alorrean. Aita abokatua zuen, eta harekin hasi zen lanean. Irakasle-lanetan ere aritu da, besteak beste Madrilgo Karlos III.a Unibertsitateko irakasle eta errektore gisa; eta honoris causa doktore egin dute UNEDen, Vigoko Unibertsitatean eta abarretan.\n1963. urtean \"Cuadernos para el Di\u00e1logo\" aldizkaria sortu zuen, besteak beste, Joaqu\u00edn Ru\u00edz-Gim\u00e9nez, Pedro Altares eta Javier Rup\u00e9rezekin batera. 1972an PSOE alderdian sartu zen (garai hartan ezkutuko alderdia zen), eta alderdi horretan hainbat kargutan aritu da. 1977ko Espainiako hauteskunde orokorretan diputatu hautatu zuten, eta Kongresuko sozialisten talde parlamentarioko idazkari izendatu zuten; 1981ean dimisioa eman zuen arte bete zuen idazkaritza lana. 1978an Konstituzioa idatzi zutenetariko bat izan zen. 1979ko eta 1982ko hauteskundeetan berriro hautatu zuten diputatu, eta 1982an Kongresuko lehendakari izendatu zuten, gainera. Kargu horretan lan egin zuen Madrilgo Unibertsitate Complutenseko lanarekin batera, eta 1986an kargu hura utzi ondoren irakaskuntzan murgildu zen buru-belarri. Beste zenbait lanez gainera Europako Legebiltzarreko kidea izan da, legebiltzar horretako espainiar ordezkaritzaren lehendakariordea.\nArgitara emandako liburuen artean aipagarriak dira \"Teor\u00eda general de los derechos humanos (Giza eskubideen teoria orokorra)\", \"Texto b\u00e1sico de los Derechos Humanos (Giza Eskubideen oinarrizko testua)\", \"Libertad, poder, socialismo (Askatasuna, boterea, sozialismoa)\", etab. 2004. urtean, ministroen kontseiluak Terrorismoaren Biktimen Elkartea laguntzeko goi-komisario izendatu zuten. 2010. urtean, Pelayo zuzenbide-saria jaso zuen."}
{"id": "271699", "revid": "46380", "url": "https://eu.wikipedia.org/wiki?curid=271699", "title": "Carlos Roberto Reina", "text": "Carlos Roberto Reina Idi\u00e1quez (Comayag\u00fcela, 1926 - Tegucigalpa, 2003) hondurastar politikaria izan zen. Hondurasko Errepublikaren lehendakaria (1994-1998). Politiko liberalen familia batean hazi eta hezia. Lege eta nazioarteko zuzenbide-ikasketak egin zituen, Hondurasen, Parisen, eta Cambridge eta Londresen. 1944an, Tiburcio Car\u00edas diktadorearen aurkako manifestazio batean parte hartzeagatik, kartzelan sartu zuten bost hilabetez. 1945ean El Salvadorrera erbesteratu zen, 1947 arte. Diplomatiko gisa, Hondurasko delegazioko negozio-idazkari izan zen, Londresen (1956-1957), eta enbaxadore, Frantzian (1960-1963). Hondurasera itzuli zenean, kartzelan sartu zuten berriro (1963-1968), Oswaldo L\u00f3pez Arellano koronelaren gobernu militarraren garaian. Alderdi Liberalaren barruan, barne-kontrolaren ardura izan zuen 1970eko hamarraldiaren hasiera arte; orduan alderdiko sektore kontserbadoreenak, Modesto Rodasen gidaritzapean, ezkertiartzat baztertu zuen. 1970etik aurrera, Hondurasko lehendakari hautatu zuten arte, eskolak eman zituen unibertsitatean. 1979-1985 bitartean Amerika Arteko Giza Eskubideen Auzitegiko lehendakari izan zen. Hurrengo urteetan, bere herrialdea ordezkatu zuen Hagan, Nazio Batuen Nazioarteko Justizia Auzitegian, Hondurasen eta El Salvadorren arteko muga auzi bat konpontzeko. 1993an hauteskundeetan lehendakari hautatu zuten (botoen %54a), Hondurasko Alderdi Liberalaren aldetik. Bere politikaren bi zutabe nagusiak giza eskubideen defentsa eta arazo sozialen konponbidea izan ziren. 1998an Carlos Roberto Flores alderdikideak hartu zuen kargua. 1998-1999 urte bitartean, Erdialdeko Ameriketako Parlamentuko (\"Parlacen\") lehendakaria izan zen. Azkenik, 2003. urteko abuztuan, Carlos Roberto Reinak bere burua tiro batez hil zuen. Bere suizidioren arrazoia gaixotasun jasanezin bat izan daitekeela uste da."}
{"id": "271700", "revid": "28807", "url": "https://eu.wikipedia.org/wiki?curid=271700", "title": "Carlos Roberto Reina Idi\u00e1quez", "text": ""}
{"id": "271701", "revid": "1545", "url": "https://eu.wikipedia.org/wiki?curid=271701", "title": "Jacques Santer", "text": "Jacques Santer (Wasserbillig, Luxenburgo, 1937ko maiatzaren 18a -) luxenburgotar politikaria eta legelaria da.\nBiografia.\nZuzenbide-ikasketak egin zituen, Estrasburgon, Parisko Unibertsitatean, eta hiriburu horretako Zientzia Politikoetako Eskolan. 1961-1965 bitartean Luxenburgoko Apelazio Auzitegiko abokatu izan zen. Europako Legebiltzarrean, Alderdi Kristau Sozialeko kide gisa, lehendakariorde izan zen 1975-1977 bitartean; 1979an eta 1984an Europako Legebiltzarreko kide hautatu zuten. 1976an Luxenburgoko Hiriko Magistratu hautatu zuten. 1979-1984 bitartean Finantza, Lan eta Gizarte Segurtasuneko ministro izan zen, Pierre Wernerren gobernuan. 1984ko Legegintzarako hauteskundeen ondoren, Pierre Wernerren lekua hartu zuen Lehen Ministro eta Estatu-ministro gisa. Aldi berean, bere gain hartu zituen Finantza-ministerioa eta Posta eta Telekomunikazioetako ardurak.\n1985eko ekainean Europako Ekonomia Erkidegoko Batzordeko lehendakaritza bereganatu zuen, Santarren gidaritzapean. Aginpidean egon zen sei hilabeteetan arazo handiei aurre egin behar izan zien: Golkoko gerra, kurduen arazoa, Sobietar Batasunaren kinka larria, eta jugoslaviar errepubliken arteko gatazkari, besteak beste, Europako nekazaritzako eta merkataritzako barne-arazoak ahaztu gabe. 1994ko ekaineko hauteskundeetan lehendakaritza lortu zuen berriro, eta urte horretan bertan, uztailean, Europako Batzordeko lehendakari hautatu zuten, Delorsen lekuan. 1995eko urtarrilean Luxenburgoko Lehen Ministro karguaren dimisioa eman zuen. 1999-2004 urte bitartean, Santer Europar Legebiltzarreko kide izan zen.\n1991n Robert Schuman saria jaso zuen, Europa Batuaren alde egindako lanarengatik. 1998. urtean, Gizarte Zientzietako Asturias Printzea Saria eskuratu zuen."}
{"id": "271702", "revid": "46380", "url": "https://eu.wikipedia.org/wiki?curid=271702", "title": "Jos\u00e9 Cardoso Pires", "text": "Jos\u00e9 Cardoso Pires (Castelo Branco, 1925eko urriaren 2a - Lisboa, 1998ko urriaren 26) portugaldar idazlea izan zen.\nHainbat lanbidetan jardun zuen bere bizitzan zehar, matematikari, marinel eta kazetari gisa, besteak beste. Bere literaturari dagokionez, portugaldar neorrealismo tradizionalari lotua izan da, eta Hemingwayren eta Ameriketako short story delakoaren jarraitzaile izan zen. Hainbat genero landu zituen, adibidez: ipuina, \"Os caminheiros\" (1949) eta \"Hist\u00f3rias de amor (1952)-; eleberria, \"O Anjo Ancorado\" (1958); antzerkia, \"O Render dos Her\u00f3is\", B. Brechten eraginpean idatzitako obra; eta saiakera, \"Cartilha do Marialva\" (1960) esaterako. Lehenengo arrakasta 1963an eskuratu zuen, \"Jogos do Azar\" ipuin-bildumarekin, eta \"H\u00f3spedes de Job\" polizia-eleberria eta gizarte-egoera gatazkatsua bateratzen dituen eleberriarekin. Ondoren idatzi zituen \"O Delfim\" (1968), \"Dinossauro Excelent\u00edssimo\" (1972) satira politikoa eta \"E agora, Jos\u00e9?\" (1977) saiakera politikoa; testu kritiko eta konprometitua osatu zuen, orobat, \"Corpo-Delito na Sala de Espelhos\" (1979, 1980an argitaratua) antzerkirako idatzitako obran. Piresek kontalari aparta zela erakutsi zuen, besteren artean, \"A balada da praia dos c\u00e3es\" (1982) ipuin-bildumarekin, maisutasunez bateratu baitzituen prosa artistikoa eta Lisboako kale-hizkera; kutsu eta giro horretakoa da, orobat, \"Alexandra Alpha\" (1987) eleberria. Ez ordea \"A Rep\u00fablica dos Corvos\" (1988); eleberri horretan, errealitatetik urrundu zen, eta esanahi alegorikoko zenbait kontakizun eman zituen. 1997. urtean \"Lisboa. Diario de a bordo\" lan autobiografikoa idatzi zuen."}
{"id": "271703", "revid": "46380", "url": "https://eu.wikipedia.org/wiki?curid=271703", "title": "Juan Manuel Azc\u00e1rate Diz", "text": "Juan Manuel Azc\u00e1rate Diz (Madril, 1916ko urriaren 7a - 1998ko abuztuaren 24a) espainiar politikaria izan zen, Nazioen Elkarteko alboko idazkari nagusi izandako Pablo de Azc\u00e1rateren semea. Genevan egin zituen lehen eta bigarren mailako ikasketak. 1934an, Madrilgo Unibertsitatean ikasten ari zela, Gazte Komunistak erakundean sartu zen. 1936an \"La Hora\" egunkariko zuzendari izendatu zuten, eta 1937tik Gerra Zibila amaitu zen arte, Errepublikar Gudarostean borrokatu zuen. Gerra amaitu zenean, Gaztedi Sozialista erakundea berrantolatzen eta \"El Diario de la Juventud\" argitaratzen hasi zen, Parisen. Gero \"Mundo Nuevo\" eta \"Nuestra Bandera\" aldizkarietako idazle izan zen, eta hainbat libururen prestaketa-lanetan lagundu zuen. 1976an, Espainiara itzuli eta hurrengo urtean, Espainiako Alderdi Komunistaren Leongo zerrendaburu izan zen Diputatuen Kongresurako hauteskundeetan, baina ez zuen hautatua izaterik lortu. Urte haietan, Alderdi Komunistako Zuzendaritzako kide eta \"Nuestra Bandera\" aldizkariko zuzendari izan zen. 1982an bota egin zuten Alderdi Komunistatik, eta Asociaci\u00f3n para la Renovaci\u00f3n de la Izquierda erakundean sartu zen. Urte hartan, Alderdi Komunistaren barruko azken urteetako gertaerak azaltzen zituen \"La crisis del Eurocomunismo\" (\"Eurokomunismoaren krisia\") liburua argitaratu zuen. Geroztik, \"Pueblo\", \"El Peri\u00f3dico\" eta \"Diario 16\" egunkarietan lan egin zuen, eta azken urteetan baita \"El Pa\u00eds\" egunkarian ere. Egunkari horren argitaletxeak Azc\u00e1rateren \"La izquierda europea\" (\"Europako ezkerra\") argitaratu zuen, 1986an, eta liburu horren alemanezko itzulpena, 1989an."}
{"id": "271704", "revid": "512", "url": "https://eu.wikipedia.org/wiki?curid=271704", "title": "Marguerite Henry", "text": "Marguerite Henry, jaiotza-izenez \"Marguerite Breithaupt\" (Milwaukee, Wisconsin, AEB, 1902ko apirilaren 13a - Kalifornia, AEB, 1997ko azaroaren 26a) estatubatuar idazlea izan zen. Haurrentzat idatzitako animalien abenturengatik da ezaguna.\nBiografia.\nGazte-gaztetatik izan zuen idazteko ohitura. Irakasle-ikasketak egiten hasi zen, baina bukatu gabe utzi zituen, Sidney Crocker Henryrekin ezkontzeko, 1923an. Senar-emazteak Chicagora joan ziren bizitzera. Zailtasun handiko informazio teknikoa ingeles xumean idazteko zuen gaitasuna baliaturik, merkataritza-aldizkarientzat hasi zen lanean, eta gizon ospetsuei buruzko artikuluak idatzi zituen \"Saturday Evening Post\" egunkariarentzat. Haurrentzat idatzi zuen lehen liburua bere etxeko sukaldari finlandiarrak kontatutako ipuinetan dago oinarritua: \"Auno and Tauno: A Story of Finland\" (1940). 1945ean \"Justin Morgan Had a Horse\" idatzi zuen (\"Justin Morganek zaldia du\"), protagonistak animaliak (zaldiak, bereziki) zituen liburu-sail bati hasiera emanez. Lehenengo hura, gainera, beraren eta Wesley Dennis marrazkilariaren arteko elkarlan arrakastatsuaren lehen emaitza izan zen. Liburu hura oinarri hartuta, adibidez, Walt Disneyk marrazki biziduneko filma egin zuen 1972an. Beste zenbait lan aipagarri: \"Misty of Chincoteague\" (1947); \"Sea Star: Orphan of Chincoteague\" (1949); \"Stormy, Misty's Foal\" (1963); \"Misty's Twilight\" (1992); \"King of the Wind\" (1948, \"Haizearen errege\");\" A Boy and a Dog\" (1944, \"Mutila eta zakurra\"); \"Brighty of the Grand Canyon\" (1953); \"Gaudenzia: Pride of the Palio\" (1960); \"Mustang: Wild Spirit of the West\" (1966, \"Mustang: Mendebaldeko espiritu basa\")."}
{"id": "271705", "revid": "28807", "url": "https://eu.wikipedia.org/wiki?curid=271705", "title": "Marguerite Breithaupt", "text": ""}
{"id": "271706", "revid": "46380", "url": "https://eu.wikipedia.org/wiki?curid=271706", "title": "Mac\u00e1rio Santiago Kastner", "text": "Mac\u00e1rio Santiago Kastner (Londres, 1908ko urriaren 15a - Lisboa, 1992ko maiatzaren 12a) musikologo, pedagogo eta instrumentu-jotzailea izan zen.\nKlabezin-ikasketak egin zituen Londresko Kontserbatorio Nazionalean, eta letra eta humanitateetan doktoregoa lortu zuen, Oxfordeko Unibertsitatean. Amsterdam eta Leipzigen jarraitu zuen ikasketak osatzen. 1930 aldera, Bartzelonan jarri zen bizitzen, eta han, Higini Angl\u00e9s musikologo eta elizgizonaren ikasle izan zen. Eskola haiek eragin handia izan zuten Kastnerrengan, iberiar musikak ikastera jo baitzuen, eta 1936an \"M\u00fasica hisp\u00e1nica\" liburua argitaratu zuen.\nEspainiako Gerra Zibila piztu zenean, Portugala joan zen, berak bere aberritzat hartuko zuen herrira. Han, klabezin-jotzaile izan zen, eta baita tresna horren irakasle ere, Kontserbatorio Nazionalean. Ikerketa-lan handiak egin zituen hainbat herritako artxiboetan (Coimbra, Badajoz, Palentzia, Oporto...), eta ikerketa haien ondorioz, Espainia eta Portugalgo zenbait klabezinistaren bildumak aurkitu eta artxibatu ahal izan zituen, Antonio Soler, V\u00edctor Seijas, eta XVII. mendeko beste zenbait egileren lan ezezagunak argitaratzeaz gainera.\nBestalde, \"Contribuci\u00f3n al estudio de la m\u00fasica portuguesa y espa\u00f1ola\" (1951, \"Portugaldar eta espainiar musikaren azterketarako ekarpena\") eta \"Metodolog\u00eda para el estudio musicol\u00f3gico\" (1957, \"Azterketa musikologikorako metodologia\") liburuak argitaratu zituen, eta baita hainbat artikulu ere, XVII. mendeko Europako musika desberdinen arteko konparazioa eginez. 1945ean, Federico Mompou musikagile espainiarraren biografia argitaratu zuen."}
{"id": "271707", "revid": "336", "url": "https://eu.wikipedia.org/wiki?curid=271707", "title": "Giuseppe de Santis", "text": "Giuseppe de Santis (Fondi, Italia, 1917ko otsailaren 11 - Erroma, Italia, 1997ko maiatzaren 16a) italiar zinema-zuzendari eta idazlea izan zen.\nBiografia.\nFilosofia eta Letrak eta Zuzenbideko ikasketak egiteaz gainera, Centro Sperimentale di Cinematograf\u00edako ikasle izan zen.\nGuido Aristarco, Michelangelo Antonioni eta beste batzuekin batera, film-kritikak idatzi zituen \"Cinema\" aldizkarian. Aldizkari hartan, italiar zinema berritzeko ideiak proposatzen ziren; zuzendaria Vittorio Mussolini zen, Duceren semea. Aldizkariko orrietatik de Santisek zorroztasunez kritikatu eta goraipatu zituen Genina edo Soldati, Castella edo Lattuada bezala, aurreko zinemaren arauei jarraituz, bidea egiten ari ziren zuzendari gazteen lanak.\nItaliar neorrealismoaren sorreran, Rosselliniren laguntzaile izan zen. Zuzendari eta muntatzaile gisa egin zuen lehenengo lana \"Giorni di gloria\" (1944) izan zen. Handik aurrera, bere sormen-lana ideia sozialista batean oinarritu zen, baina horrek ez zion lagundu bere lehen proiektuari sineskortasunik ematen: \"Caccia tragica\".\nBere bigarren lanean ere, \"Arroz mikatza\", nabarmena da kezka soziala: langile behartsuak nagusien aurrean bat eginda. Alderdi Komunistako kide gisa, arazo sozialak aztertzen dituzten filmak egiten ahalegindu zen. Azkenik, baina, horrelako filmak egiteko zailtasunek zinematik urrundu zuten.\nBeste film aipagarri batzuk: \"Non c\u00b4\u00e8 pace tra gli ulivi\" (1950); \"Roma, ore 11\" (1952); \"Un marito per Anna Zaccheo\" (1953); \"Cesta duga godinu dano (La strada lunga un anno)\" (1958); \"La gar\u00e7oni\u00e8re\" (1960); \"Italiani brava gente\" (1964); \"Un apprezzato professionista di securo avvenire\" (1972)."}
{"id": "271708", "revid": "6950", "url": "https://eu.wikipedia.org/wiki?curid=271708", "title": "Manuel Ballester", "text": "Manuel Ballester Boix (Bartzelona, 1919ko ekainaren 27a - 2005eko apirilaren 5a) kataluniar kimikaria izan zen.\nBartzelonako eta Madrilgo Unibertsitateetan ikasi zuen, eta Estatu Batuetako Harvard Unibertsitatean osatu zuen bere heziketa. Bartzelonako ikasketak amaitutakoan, \"Consejo Superior de Investigaciones Cient\u00edficas\" (CSIC) ikerketa-erakundean hasi zen lanean. 1954an Ballesterrek zuzendutako ikertzaile-taldeak errendimendu handiko lehen karbono kloruro alkaromatikoa aurkitu zuen. Aurkikuntza garrantzitsua izan zen, kimika organikoaren barruan eremu berri bat zabaldu zuelako. 1958tik 1973ra arte, Estatu Batuetako gobernuak Defentsa Sailerako agindu zion ikerketa-lan bat egiten aritu zen, eta 1971tik 1985era bitartean, Bartzelonako Kimika Organiko Aplikatuko Institutuko zuzendari izan zen. Kimikaren alorrean egin zituen aurkikuntzen artean, aipatzekoa da plastiko magnetikoarena, eta erradikal aske eta geldo berriak prestatzeko modua ere patentatu zuen. Erradikal aske eta geldoen erabilerak asko lagundu zien, besteak beste, hidrologiari eta elektronika industrialari. Aurkikuntza horri esker, eroale elektriko gisa erabili ahal izan zen plastikoa, ordura arte erabilitako metalen ordez. Sei aldiz izan zen Nobel Sarirako hautagai, eta lau liburu argitaratu zituen, horietako bat Espainian, \"Qu\u00edmica org\u00e1nica f\u00edsica. Fundamentos y espectrometr\u00eda\" (1978, \"Kimika organiko fisikoa. Oinarriak eta espektrometria\"). 16 patenteren jabe zen Espainian, Estatu Batuetan eta Kanadan, eta hainbat sari bereganatu zituen, horien artean zientzia-arloko Asturiasko Printzea Sariak, 1982an."}
{"id": "271710", "revid": "58701", "url": "https://eu.wikipedia.org/wiki?curid=271710", "title": "Bernard Clavel", "text": "Bernard Clavel (Lons-le-Saunier, 1923ko maiatzaren 29a - La Motte-Servolex, 2010eko urriaren 5a) frantses idazlea izan zen.\nGozo-saltzaile, margolari eta kazetari gisa aritu zen lanean. Literaturan 1956an hasi zen \"L'Ouvrier de la nuit (Gaueko langilea) \"lanarekin eta ondoren egin zituen \"Vorgine\" (1957), \"Qui m'emporte\" (1958, \"Eramaten nauenak\"). Lehenengo lanak oso herrikoiak izan ziren, eta arrakasta handia izan zuten: \"L'Espagnol\" (1959, \"Espainiarra\"), \"Malataverne\" (1960), \"La Maison des autres\" (1962, \"Besteen etxea\"), \"Le Voyage du p\u00e8re\" (1965, \"Aitaren bidaia\"). 1968an Goncourt saria irabazi zuen \"Fruits de l'hiver (Neguko fruituak) \"lanarekin. Pertsona xume eta ilunei arreta berezia jartzen zien, eta, aldi berean, erakarmen izugarria erakutsi zuen naturarekiko: \"C\u00e9l\u00e9bration du bois\" (1962, \"Zuraren ospakizuna\"), \"L'arbre qui chante\" (1967, \"Abesten duen zuhaitza\"), \"Arbres\" (1981, \"Zuhaitzak\"). Urteen joanean bere eleberriak tradizioen eta printzipioen fideltasunari buruzko gogoeta bihurtu ziren, eta pertsonaiak alegoriara jo zuten: \"Les Roses de Verdun \"(1994, \"Verduneko arrosak\"),\" Le Soleil des morts\" (1998, \"Hildakoen eguzkia\"), \"Carcajou \"(1996). Horiez gainera, haurrentzako ipuinak idatzi zituen: \"La Maison du canard bleu\" (1972, \"Ahate urdinaren etxea\"),\" Le Voyage de la boule de neige\" (1975, \"Elur-malutaren bidaia\"), \"Le Mouton noir et le loup blanc\" (1984, \"Arkume beltza eta otso zuria\")\",\" \"Le Roi des poissons\" (1984, \"Arrainen errege\"), \"Au cochon qui danse\" (1986, \"Dantza egiten duen zerria\"). 1971n Goncourt akademiako kide hautatu zuten, baina 1977an dimisioa aurkeztu zuen. 1998an ez zuen onartu Ohorezko Legioko domina."}
{"id": "271711", "revid": "512", "url": "https://eu.wikipedia.org/wiki?curid=271711", "title": "Jan Lenica", "text": "Jan Lenica (Pozna\u0144, Polonia, 1928ko urtarrilaren 4a - Berlin, Alemania, 2001eko urriaren 5a) poloniar marrazkilaria izan zen.\nBiografia.\nAlemaniarrek Polonia hartu zutenean, herrialdearen iparraldera alde egin zuen, baina preso hartu zuten, eta kontzentrazio-esparru batean egon zen zenbait astez. 1945ean zenbait marrazki bidali zituen \"Szpilki\" aldizkari satirikora. Marrazkiak egiteaz gainera, musika-ikasketak bukatu zituen. Ondoren, eskola politeknikoan hasi zen arkitektura ikasten, eta bien bitartean, testu kritikoak idatzi zituen, grafismoari eta karikaturari buruz; garai horretan egin zuen lehenengo erakusketa, eta \"Szpilki\" aldizkariko zuzendari artistiko bihurtu zen. Film Polski etxeko kartelak egiteko kontratua izenpetu zuen, eta aipatzekoak ditu \"La Strada\" (1956), \"Il Bidone\" (1957) eta \"Ifigenia\" (1962) lanetarako egin zituenak. Horrez gainera, erakusketa-standetarako dekorazioak osatu zituen. Animazio-zinemak erakarrita, Walerian Borowczykekin batera, hiru filmetako saila osatu zuen: \"Bazen behin\" (1957), \"Etxea\" (1958, Bruselako nazioarteko erakusketako film esperimentalen sari nagusia) eta \"Sentimendu sarituak\". Lenicak, bestalde, hainbat animazio-lan egin zituen bere aldetik, eta collage teknika erabili zuen. 1963. urtetik aurrera, Parisen hartu zuen bizilekua. Garai horretan, ordura arteko estiloa utzi eta grafismo uhinduna landu zuen, indar handikoa eta dekorazioaren beharrik izango ez zuena. Gounoden \"Fausto\" operarako egin zuen kartelak (1963) eta \"Wozzeck\"erako egin zuenak erakusten dute marrazteko era berri hori. Azken lan hori, arte horren adierazkortasunaren ikurtzat hartzen da, gaur egun."}
{"id": "271712", "revid": "336", "url": "https://eu.wikipedia.org/wiki?curid=271712", "title": "Valentin Pavlov", "text": "Valentin Sergeievitx Pavlov (errusieraz: \u0412\u0430\u043b\u0435\u043d\u0442\u0438\u043d \u0421\u0435\u0440\u0433\u0435\u0435\u0432\u0438\u0447 \u041f\u0430\u0432\u043b\u043e\u0432; Mosku, Errusia, 1937ko irailaren 27a - Mosku, Errusia, 2003ko martxoaren 30a) errusiar politikaria eta ekonomista izan zen. Moskuko Ekonomia Institutuan egin zituen ikasketak. Ekonomiari buruzko lan zientifikoak idatzi zituen, eta 1986an Sobiet Errepublika Sozialisten Batasuneko (SESB) Finantzetako ministrorde izan zen. 1989an Finantza Ministerioaren ardura bere gain hartu zuen, Nikolai Ryzhkoven gobernupean. Oposizioak herrialdean zegoen finantza-kaos handiaren erantzule zuzena izatea leporatu zion.\n1991ko urtarrilean, SESBeko sobiet gorenak lehen ministro hautatu zuen, Mikhail Gorbatxovek hala proposatuta. Pavlov erabat lehendakariaren mendean zegoen gobernu bateko buru izan zen, eta ahalmen handiak eman zizkion Gorbatxovi. Handik gutxira, Legebiltzarrak ontzat hartu zuen krisiari aurre egiteko prestatu zuen plangintza: zerga-gastuak gutxitzea, jabegoaren pribatizazio-prozesua laguntzea, industria txikien eta denden sorrera sustatzea. Halaber, atzerritar enpresen inbertsioen alde egin zuen. Lehendakariari esan gabe, baina Defentsako ministroaren, Barne-ministroaren eta KGBko lehendakariaren babesa zuela, bere ahalak handitzeko eskaria egin zion Legebiltzarrari. Larrialdi Egoerarako Estatu Batzordean parte hartu zuen, 1991ko abuztuan, Gorbatxoven aurkako estatu-kolpean. Kolpeak huts egin zuen, eta Gorbatxovek kargutik kendu zuen bera. Saldukeriaz akusatu zuten, eta kartzelan sartu. 1994ko otsailean atera zen kartzelatik, 1991ko kolpeagatik edota 1993ko matxinadengatik kartzelan zeuden guztiak bezala, Dumak (Legebiltzarreko Behe Ganberak) emandako amnistiari esker."}
{"id": "271713", "revid": "336", "url": "https://eu.wikipedia.org/wiki?curid=271713", "title": "Mariano Aguilar Navarro", "text": "Mariano Aguilar Navarro (Madril, Espainia, 1916ko abuztuaren 19a - 1992ko apirilaren 8a) espainiar legelari, irakasle eta politikaria izan zen.\nBiografia.\nZuzenbide-ikasketak egin zituen Madrilgo Unibertsitate Konplutentsean, eta nazioarteko zuzenbidean espezializatu zen 1940an.\n1948 eta 1960 bitartean Sevillako Unibertsitatean jardun zuen, irakasle gisa, Konplutentseko nazioarteko zuzenbide pribatuko katedra irabazi, eta Madrila betiko itzuli zen arte.\nElkarte demokrata-kristauetako kide izan zen. 1950eko hamarraldian, pentsaera sozio-kristaua berriztatzen lagundu zuen, eta hurrengo hamarraldian, Europako Mugimenduaren presidenteorde zela, Francoren aurkako ikasle-mugimenduen alde agertu zen. 1965ean, beste zenbait irakaslerekin batera (Tierno Galv\u00e1n, Montero D\u00edaz, Garc\u00eda Calvo eta J. L. L\u00f3pez Aranguren), oposizio demokratikoari atxiki zitzaiolako, unibertsitatetik bidali zuten, bi urterako.\nOndoren, preso politikoen defentsarako talde juridikoak bultzatzeari ekin zion. 1977an Espainiako Alderdi Sozialistan sartu zen, eta senatari izatera iritsi zen, urte bereko hauteskundeetan. Kanpo Arazoetarako Batzordeko presidente izan zen. Urte hartan bertan, Zuzenbide Fakultateko dekano izendatu zuten Unibertsitate Konplutentsean Handik gutxira, osasun-arazoak zirela-eta politika utzi, eta 1982an erretiroa hartu zuen.\nIdazlanak.\nNazioarteko zuzenbideari buruzko zenbait lan eta artikulu idatzi zuen aldizkari espezializatuetan. Horrez gainera, \"Revista Espa\u00f1ola de Derecho Internacional\" aldizkariko zuzendaria izan zen, eta baita \"Cuadernos para el Di\u00e1logo\" frankismoaren aurkako aldizkariaren sortzaileetako bat ere."}
{"id": "271715", "revid": "56334", "url": "https://eu.wikipedia.org/wiki?curid=271715", "title": "Albert Claude", "text": "Albert Claude (Longlier, Belgika, 1899ko abuztuaren 24a - Brusela, Belgika, 1983ko maiatzaren 22a) biologoa izan zen.\nBiografia.\nBelgikan egin zituen ikasketak, Liejako Unibertsitatean, eta lehenengo ikerlan garrantzitsuak New Yorkeko Rockefeller Institutuan egin zituen, 1930eko hamarraldian eta 1940koan zehar. 1941. urtean estatubatuar hiritartasuna eskuratu zuen, eta 1949an belgikar eta estatubatuar hiritartasunak, biak, hartu zituen. Rockefeller Unibertsitateko katedraduna eta Bruselako Unibertsitate Askeko katedraduna izan zen, eta 1948tik 1971ra bitartean Belgikako Jules Bordet Institutuko zuzendari lanetan jardun zuen.\n1974. urtean Medikuntzako Nobel Saria eman zioten, zelula bizien biologiari buruz egindako ikerlanengatik. Nobel Saria Christian de Duve belgikarrarekin eta George E. Palade estatubatuarrarekin banatu zuen; zelulen biologia modernoaren aitzindari izan ziren hirurak. Clauderen ekarpen nagusia zelularen osagaiak bereizteko eta osagai bakoitza bere aldetik, elkarrengandik bereiz, ikertzeko zentrifugatzaile bat (hau da, lastertasun handian biratzen den tresna bat) erabiltzea izan zen. Zentrifugazio diferentziala deritzo Claudek asmaturiko prozedura horri, eta garrantzi handiko teknika da, ikerketa biologikoen alorrean. Bestalde, mitokondriak arnasketan betetzen duen zeregina zehaztu zuen, eta zelulen zitoplasman proteinak pilatzen diren mintza ere, mintz endoplasmiko deritzona, berak aurkitu zuen. Claude izan zen, orobat, ikerketa biologikoetan mikroskopio elektronikoa erabili zuen lehen ikertzailea (1942an, zelularen zatiak bereiz aztertzeko lanetan, hain zuzen ere)."}
{"id": "271716", "revid": "28807", "url": "https://eu.wikipedia.org/wiki?curid=271716", "title": "Mahathir Mohamad", "text": ""}
{"id": "271717", "revid": "512", "url": "https://eu.wikipedia.org/wiki?curid=271717", "title": "Shorty Rogers", "text": "Shorty Rogers (Jaiotza-izena: Milton Michael Rajonsky ; Great Barrington, Massachusetts, 1924ko apirilaren 14a - Los Angeles, 1994ko azaroaren 7a) estatubatuar tronpeta-jotzailea eta musikagilea izan zen.\nNew Yorkeko Musika eta Arte Eskola Nagusian ikasi zuen tronpeta. Jimmy Giuffrerekin konposizioa ikasi zuen Los Angeleseko Kontserbatorioan, eta eskolako orkestran parte hartu zuen. 1942an Will Bradleyren orkestrarekin aritu zen, eta hurrengo urtean Red Norvoren taldearekin. 1945ean Cozy Coleren zazpikotean sartu zen, Red Norvoren zortzikotean aritu zen, eta Earl Lamond, Emmett Carls, Chubby Jackson eta Don Lamondekin Lennie Tristanoren lehenengo diskoa egin zuen. Urte horretan bertan Woody Hermannen lehenengo taldean sartu zen, eta harentzat hainbat lan ondu zuen. Kai\u00b4s Krazy Cats taldearekin ere disko bat egin zuen 1946an. 1947an Charlie Barneten orkestran aritu zen, eta urte horren amaieran Woody Hermanen bigarren taldean sartu zen. 1950. urtean Stan Kentonek deitu zion bere Innovations in Modern Music taldean parte hartzeko. 1951n Los Angelesen hartu zuen bizilekua, eta Giants taldea sortu zuen han. Garai horretan bi filmetarako musika osatu zuen: \"Ekipo basatia \"(1954, Laslo Benedeck) eta \"Urrezko besoko gizona \"(1955, Otto Preminger). 1963. urtetik aurrera Rogersen karrerak gorantz egin zuen, eta zinema-estudioetan aritu zen batez ere. \"Starsky and Hutch\" telesaileko musika osatu zuen, besteak beste. 1982an bira bat egin zuen National Youth Orchestrarekin, Japonian izan zen West Coast Giantsekin (1983), eta Nizako jazz-jaialdian ere parte hartu zuen (1985)."}
{"id": "271718", "revid": "512", "url": "https://eu.wikipedia.org/wiki?curid=271718", "title": "\u00d1uflo de Chaves", "text": "\u00d1uflo de Ch\u00e1ves (Trujillo, 1518 - Ipar Chaco, 1568) espainiar konkistatzailea izan zen. 1542. urtean Paraguaira iritsi zen \u00c1lvar N\u00fa\u00f1ez Cabeza de Vacaren espedizioarekin. Bi urte geroago, R\u00edo de la Plata probintziaren gobernadore izateko Domingo Mart\u00ednez de Irala eta Cabeza de Vacaren arteko gatazka hasi zenean, Ch\u00e1ves Iralaren alde azaldu zen. Harek aginpidea lortu zuen, eta 1547an Ch\u00e1ves iparraldera joan zen, zilar bila, gobernadore berriaren laguntzaz. Hurrengo urtean, Iralak Pedro de la Gascari laguntza eskaini zion Limako istiluetan Pizarroren aurka borrokatzeko. Ch\u00e1ves joan zen lau espainiar eta ehun indiarrekin, baina Limara iritsi zirenean, Pizarro hila zen. Ch\u00e1vesek Iralarentzat eskatu zuen gobernadore-izendapena, baina Gascak ez zuen onartu, eta Diego de Sanabriari eman zion aginpidea. 1558an, Irala hil ondoren, Ch\u00e1ves iparraldeko lurraldeetara joan zen Mendoza gobernadorearen aginduz, Xaraye mendietan hiri bat sortzera. 158 espainiar eta 23 itsasontzi hartu zituen horretarako, baina bere benetako asmoa gobernazio burujabea sortzea zen. 1559an Nueva Asunci\u00f3n sortu zuen, Guapai ibaiaren ertzean, baina laster hasi ziren lurraldea kolonizatzeko eskubideak zirela-eta tirabirak And\u00e9s Manso eta Ch\u00e1vesen artean. Arazo hura konpontzeko Ch\u00e1ves Limara joan zen. Han erregeordeak bere seme Garc\u00eda de Mendoza lurralde hartako gobernadore izendatu zuen, eta Ch\u00e1ves berriz gobernadoreordeko. 1561. urtean, Guapai aldera itzuli zenean, Santa Cruz de la Sierra sortu zuen Chiquitos mendietan. Indiarrek hil zuten Asunci\u00f3nerako bidean. "}
{"id": "271720", "revid": "20653", "url": "https://eu.wikipedia.org/wiki?curid=271720", "title": "Paolo Bortoluzzi", "text": "Paolo Bortoluzzi (Genoa, Italia, 1938ko maiatzaren 17a - Brusela, Belgika, 1993ko urriaren 15a) italiar dantzaria izan zen. Goi-mailako irakasleak izan zituen: Ugo dell\u00b4Ara, Nora Kiss, Victor Gsovsky, Assaf Messerer.\nBiografia.\n1957an jaioterrian debutatu zuen, bertan egiten zen ballet-jaialdi batean. Jaialdi hartan, Maurice B\u00e9jartek \"Haut-voltage\" aurkeztu zuen, eta Bortoluzzik koreografo harekin dantzatzea erabaki zuen. Baina, 1960. urtera arte itxaron behar izan zuen. Urte horretan, Maurice B\u00e9jartek XX. Mendeko Balleta sortu zuen, eta Bortoluzzi taldeko kide izan zen. 1965ean B\u00e9jartek \"Cygne\" (\"Beltxarga\") sortu zuen, eta hiru interprete gizonezkoren esku utzi zuen txoriaren papera. Lan haren ondoren, arrakastak bata bestearen ondoren iritsi ziren: \"Rom\u00e9o et Juliette\" (1966), \"Messe pour le temps pr\u00e9sent\" (1967, \"Meza gaur egunerako\"), \"Ni fleurs ni couronnes\" (1968, \"Ez lorerik ez koroarik\"), \"Mariage d\u00b4Aurore\" (\"Auroreren ezkontza\"). 1969an \"Nomos Alpha\" soloa dantzatu zuen.\n1970. urtean izugarrizko arrakasta izan zuen, \"L\u00b4Oiseau de feu\" (\"Suzko txoria\") lanarekin, eta 1971. urtea ere bide beretik egin zuen: \"Actus tragicus\", \"Offrande chor\u00e9graphique\" (\"Koreografia eskaintza\"), \"Nijinski, clown de Dieu\" (\"Nijinski, Jainkoaren clowna\"). Europako antzoki askotara gonbidatu zuten. 1972. urtean XX. Mendeko Balleta utzi zuen, eta Rhineko Ballet alemaniarra zuzendu zuen. Koreografo gisa ere egin zituen saioak: \"La Valse\" (1965, \"Balsa\"), \"Cendrillon\" (1977, \"Errauskina\"), \"Nuits d\u00b4\u00e9t\u00e9\" (\"Udako gaua\"). 1978an, Milango Scalan, Bortoluzzik Picassoren omenezko ekitaldi bat osatu zuen. 1973an dantza-eskola bat zabaldu zuen Turinen."}
{"id": "271721", "revid": "96030", "url": "https://eu.wikipedia.org/wiki?curid=271721", "title": "Gnostizismo", "text": "Gnostizismoa joera filosofiko eta erlijiosoa da, Erromaren eta Greziaren eraginpean zeuden herrietan K. a. II. mendean zabaldu zena. Gnostizismoak antzinako erlijioetatik (Irango erlijiotik, Greziako Platonzaleen idealismo alegorikotik, judu mistikoen apokalipsi zaletasunetik, Egiptoko eta Mesopotamiako pentsamendutik) hartu zuen iturria, eta haiengan ere izan zuen eragina, baina bere eragin nabarmenena kristautasun sortu berrian izan zuen (elizaren kanonean, kredoan eta epistoletan oinarritutako eraketa), eta garai horretan osatu zen erabat.\nGnostizismoaren arabera, ezagumena ez da behaketa enpirikoaren bidez lortzen, jainkoaren azalpenen bidez baizik. Gnostikoen ustez gizonak berezkoak ditu kontzientziarik eza eta jainkotasuna, baina zoritxarreko erortzearen ondorioz, mundu arrotz batera bidalia izan zen. Jainkoaren azalpenak bere jatorriaren, esentziaren eta etorkizun handiaren berri eman zion gizonari. Gnosisaren azalpen hori ez da filosofiaren ezagumenak bezala arrazoiaren bidez lortzen, ezta kristautasunaren azalpena bezala ere, ez baita historian oinarritzen ez idatzietan biltzen; izatearen misterioaren intuizioa da. Doktrina kristauaren garapena gnostizismoaren aurkako erantzuna izan da neurri batean behintzat. Kredoaren sinboloak ezartzea, Testamentu Berria kanon batera biltzea, epistolen garrantzia azpimarratzea, gnostikoen eskaerei erantzuteko onartu zituen kristautasunak. Gnostikoak lehenengo teologoak izan zirela eta kristautasun sortu berria sistema batera bildu zutela esan daiteke."}
{"id": "271722", "revid": "46380", "url": "https://eu.wikipedia.org/wiki?curid=271722", "title": "Henry-Jacques Le M\u00eame", "text": "Henry Jacques Le M\u00eame (Nantes, Frantzia, 1897ko urriaren 17a - Meg\u00e8ve, Frantzia, 1997ko otsailaren 17a) frantses arkitektoa izan zen.\nBiografia.\n1917an Pascal-Recouraren lantegian hasi zen ikasten, eta ondoren, Emmanuel Pontr\u00e9molirenean. 1923an Rougevin lehiaketa irabazi zuen, hotel baterako diseinatu zuen igerileku bati esker. \u00c9mile Jacques Ruhlmann altzari-diseinatzaileak berarekin lan egitera deitu zuen. Harekin egon zen bitartean, 1920ko Parisko etxe dotoreenak ezagutu ahal izan zituen.\nHorrez gainera, beste hainbat maisu frantsesekin lan egin zuen, Pierre Patoutekin, batez ere, 1925eko Erakusketa Unibertsalerako lanak eginez. 1926an Maurice de Rothschild baroiak baserri bat egiteko eskatu zion, garai hartan antzinako baserriak modan baitzeuden. Lan hartarako, baserria eraikiko zen inguruko etxeak aztertu zituen, eta horixe izan zen lan haren irakaspena, lekuaren espiritua bereganatzea eta garai hartako kultura ezagutzea ezinbestekoak zirela, hain zuzen.\nHirurogei urtean jardun zuen lanean, eta era askotako lanak egin zituen: Meg\u00e8veko etxebizitza sozialak, 1937ko Nazioarteko Erakusketako Zurezko jauregia Parisen (lehenengo saria)... 1920. urtearen amaieran Pol Abraham arkitektoarekin elkartu zen Assyko goi-ordokiko erietxeak egiteko (Savoia Garaia). Plaine Jouxeko erietxeak ospe handia eman zien.\nHorrez gainera, aipatzekoak dira Gu\u00e9briantekoa (1932) eta Martel-de-Janvillekoa (1937). 1980an Marcel Dassaultek etxe handi bat egiteko enkargua eman zion, aurrealdea 70 metrokoa behar zuena. Horrez gainera, Meg\u00e8ve eski-estazioa dotorea bihurtu zen, Le M\u00eameri esker."}
{"id": "271724", "revid": "59723", "url": "https://eu.wikipedia.org/wiki?curid=271724", "title": "Necmettin Erbakan", "text": "Necmettin Erbakan (Sinope, Turkia, 1926ko urriaren 29a - Ankara, Turkia, 2011ko otsailaren 27a) politikaria izan zen. Turkiako lehen ministro izan zen 1996-1997 urte bitartean. Erbakan izan zen 1923an Errepublika aldarrikatu zenetik Turkian agindu zuen lehenengo musulmana.\nBizitza.\nIstanbulgo Unibertsitate Teknikoan ikasi zuen, eta bertako irakasle izan zen. 1952. urtean doktore egin zen Ingeniaritza mekanikoan Akisgrango (Alemania) Unibertsitatean. 1969an irakaskuntzaren mundua utzi zuen Legebiltzarreko kide hautatu zutenean Konyako hautagai independente gisa. Handik urtebetera Ordena Nazionalaren Alderdia sortu zuen. 1971n lege martziala adierazi zenean, gobernuak Ordena Nazionalaren Alderdia deuseztatzea agindu zuen, alderdi hark erlijioa helburu politikoetarako erabiltzen baitzuen gobernuaren arabera. 1972an Salbazio Nazionalaren Alderdia sortu zuen. Alderdi horretako kide gisa Lehen Ministrorde izan zen hiru gobernualditan (1973-1978). Estatu-kolpe militarraren ondoren Erbakanaren alderdia deuseztatzea agindu zen 1980an, ibilaldi bat antolatu zuelako islamiar legea ezartzearen alde; hamar urtez politikatik kanpo egon behar izan zuen. 1987an Ongizatearen Alderdiko buruzagi izan zen. 1995eko hauteskundeetan Turkiako alderdi nagusia izan zen. Oposizioko alderdiak saiatu ziren Erbakan aginpidetik kentzen, Erbakanak Turkiako gobernu laikoaren ordez ordena soziala islamiarra ezarriko ote zuen beldur baitziren. Hala, 1997an dimititu egin behar izan zuen gudarostearen presioak zirela-eta. 1998an Erbakan bost urtez politikatik kanpo egotera kondenatu zuten, Estatu laikoaren kontra egiteagatik.\nErbakanen jarduera politikoak askotan debekatuta egon arren, Fazilet Partisi (Bertutearen Alderdia) sortzen lagundu zuen 1997. urtean. Erbakan Bertutearen Alderdiaren lehendakari izan zen 2003-2004 urteetan, eta berriro ere, 2010. urtetik bere heriotza arte (2011). 2001. urtean, Bertutearen Alderdia konstituzioaren aurkakotzat jo zen, eta geroago debekatua izan zen."}
{"id": "271725", "revid": "137486", "url": "https://eu.wikipedia.org/wiki?curid=271725", "title": "Tibetar budismo", "text": "Tibetar budismoa, lamaismo ere deitua, budismo-eskola bat da, Tibeten, erdialdeko Asian eta Mongolian hedaturik dagoena; Tibeten errotu eta moldatu zelako du izen hori. Funtsean, budismo mah\u0101y\u0101na motakoa da, nahiz bertako B\u00f6n antzinako erlijioaren elementuak beretu dituen, Padmasambhava hinduak VIII. mendean zabalduriko vajray\u0101na edo tantrismo budikoaren praktikekin batera.\nBudismo tibetarra Butan, Mongolia, Nepal, Txinako zenbait lekutan (Tibet edo Mantxuria), Errusiako zenbait zonaldetan (Buriatia, Kalmukia eta Tuva) eta Indiako zenbait lekutan (Ladakh, Sikkim eta Dharamsala bezalako Himalaya indiarretan). \n20 milioi jarraitzaile inguru dituenez eta nagusitasuna duenez herrialde desberdinetan, budismoaren adar garrantzitsu eta handienetariko bat da.\nBudismo mota honi lotuta \"lama\"ren figura agertzen da, laikoa zein monastikao izan daitekeena. Budismoaren banaketa klasikoan, hau da, monje eta laikoen artekoan, lama tibetarrek garrantzia berezia daukate, ez erlijioaren alorrean soilik, bizitza sozial eta ekonomiak ere bai.\nIzena.\nTibeten, pertsona budista izendatzeko erabiltzen den terminoa honako hau da: \u00ab\u0f53\u0f44\u0f0b\u0f54\u0f0b \"nang-pa\"\u00bb (/na\u014b\u02e9\u02e7.pa\u02e5\u02e5/), nang \"barnealde\" eta -pa atzizki nominalizatzailea, hau da, \"barruan bilatzen duen pertsona\". Budismoaren terminoa, berez, honako hau da: \u0f53\u0f44\u0f0b\u0f56\u0f66\u0f9f\u0f53 \"nang-bstan\" (/na\u014b\u02e9\u02e7.t\u025b\u0303\u02e5\u02e5/); hau da, \"(norberaren) barnealdeko ikasketak\". Hau beste erlijio antolatu forma batzuekin kontrajartzen da, \"chos lugs\" (sistema dh\u00e1rmiko) deitzen direnak, esate baterako, kristautasuna \"Yi shu'i chos lugs\" (Jesusen sistema dh\u00e1rmikoa)\".\"\u200b\nMendebaldekoek Txinara jo zuten budismo tibetarra hobeto ulertzeko. Han Lamaismo (lama jiao) erabili zen budismo txinatar tradidizonaletik bereizteko (fo jiao). Terminoa mendebaldeko jakintsuek hartu zuten, Hegelek barne, 1822an. Terminoa desakreditatua izan da, budismo indiar eta tibetarraren arteko diskontinuitatea markatzen baitu.\nBeste termino bat, \"Vajray\u00e4na\" (Tibetarrez dorje tegpa), noizean behin Tibeteko budismoa izendatzeko erabiltzen da. Hain zuzen ere, Vajray\u00e2nak Tibeteko budismoaren parte diren praktika eta tradizioen multzoa izateaz gain, beste tradizio budista batzuetan ere nabarmenak diren praktika eta tradizioen azpimultzo bat adierazten du.\nMendebaldean, \"Indo-tibetar budismoa\" terminoa gaur egungoa bihurtu da, Indiako iparraldean garapen budistaren azken etapetatik eratorria dela aitortzeko.\nDotrina.\nBudismo tibetarrak irakaspen budista klasikoeak sostengatzen ditu; hala nola, lau egia nobleak (\"Pakp\u00e9 denpa shyi\"), \"anatman\" (\"bdag med\"), \"phung po\", karma eta berpizkundea, eta sorrera dependientea \"rten cing 'brel bar 'byung ba\"). Bestalde, budismo Mahayanari (\"theg pa chen po\") lotutako beste dotrina budista batzuk ere sostengatzen dituzte, hala nola, Vajray\u0101na tradizio tantrikoari.\nTestuak eta ikerketa.\nIndiako testu nagusiak ikastea funtsezkoa da Tibeteko budismoaren eskoletako goi-mailako hezkuntzarako. Testu klasikoak eta beste testu erritual batzuk buruz ikastea espero da, hezkuntza monastiko tradizionalaren zati gisa. Hezkuntza erlijiosoaren beste zati garrantzitsu bat eztabaida formalizatuaren praktika da.\nTibeteko kanona XIII. mendean amaitu zen nagusiki, eta bi zatitan banatu zen: Kangyur (sutrak eta tankeak ditu) eta Tengyur (shastrak eta iruzkinak ditu). Nyingma eskolak ere testu bilduma bereizia du, Nyingma Gyubum izenekoa, Ratna Lingpak XV. mendean bildua eta Jigme Lingpak berrikusia.\nTibetarren artean, ikasteko hizkuntza nagusia tibetar klasikoa da; hala ere, Tibeteko kanon budista beste hizkuntza batzuetara ere itzuli zen, mongoliera eta mantxura, esaterako. Yuan, Ming eta Qing dinastietan, Tibeteko kanoneko testu asko txinerara ere itzuli ziren.\nTestu asko mendebaldeko hizkuntzetara ere itzuli dituzte berriki mendebaldeko akademiko eta jardule budistek.\nSutrak.\nBudismo tibetarrean gehien ikasten diren sutrak testu Mahayanoak dira, hala nola, jakinduriaren perfekzioa, edo \"Praj\u00f1\u0101p\u0101ramit\u0101\", \"Sa\u1e43dhinirmocana-s\u016btra\" edo \"Sam\u0101dhir\u0101ja S\u016btra\" sutrak.\nShastrak.\nShastra izeneko testu budisten ikerketa oinarrizkoa da eskolastika budista tibetarrarentzat. XI. mende amaieratik, unibertsitate monastiko tibetar tradizionalek budismoaren ikasketa exoterikoa \"bost tradizio testual handitan\" banatu zuten. \nGarrantzia handikoak dira ere \"Maitreyaren Bost Itunak\", \"Ratnagotravibh\u0101ga\" (Uttaratantra) ere barne hartzen dutenak, literatura tath\u0101gatagarbha-n esanguratsua dena, eta \"Mahayanasutralankara\", bide Mahayanaren inguruko testu bat. \n\"Yog\u0101c\u0101rabh\u016bmi-\u015a\u0101stra\" eta Kamala\u015b\u012bla-ko \"Bh\u0101van\u0101krama,\" meditazioaren praktikako iturri nagusiak dira. \nTestu indiarrak askotan zentralak diren arren, aditu tibetar handien material originala \"sungbum\" izeneko edizioetan jaso eta ikertzen da. Iruzkin eta interpretazioek desberdintasunak dituzte tradizioaren arabera. Gelug eskolak, esate baterako, Tsongkhaparen idazkiak erabiltzen ditu; aldi berean, beste eskola batzuk Rim\u00e9 mugimenduko pentsalariak jarraitzen dituzte, adibidez, Jamgon Kongtrul edo Jamgon Ju Miphan Gyatso edo Sakya Pandita bezalako bere aintzindariak (Sakya eskolarentzat) eta zortzigarren Karmapa Migyur Dorje (Karma Kagyu eskolarentzat).\nLiteratura tantrikoa.\nBudismo tibetarrean, tantra budistak lau edo sei kategoriatan banatzen dira, azpikategoria ugarirekin. \n\"Itzulpen Berri\" eskoletan (\"Sarma)\" banaketa honakoa da:\nNyingma-n, banaketa kanpoko tantretan egiten (\"Kriyayoga, Charyayoga, Yogatantra\") eta barneko tantretan (\"Mahayoga, Anuyoga, Atiyoga\" o Dzogchen), \"Anuttarayogatantra\" direnak\".\" Nyingma eskolarentzat, tantra garrantzitsuenek barne hartzen dituzte \"Guhyagarbha tantra\", \"Guhyasamaja tantra\",\u200b \"Kulayar\u0101ja tantra\" eta 17 Dzogchen tantrak.\nGarrantzitsua da kontuan izatea tantra erro propioak ia ulertezinak direla Indiako eta Tibeteko iruzkin desberdinak izan gabe. Ondorioz, inoiz ez dira ikertzen iruzkin horiek erabili gabe.\nPraktikak.\nBudismo tibetarraren barnean, praktikak Sutra (edo \"P\u0101ramit\u0101y\u0101na\") eta Tantraren (\"Vajray\u0101na\" edo \"Mantray\u0101na\") artean banatzen dira, linaje desberdinek klasifikazio modu hau eztabaidatu duten arren. Tsongkhaparen arabera (Gelug eskolarentzat, beraz), adibidez, Tantra eta Sutra bereizten dituen elementua jainkoen yogaren praktika da.\nVajray\u0101na praktikak Sutray\u0101na-n sartzen ez direla esaten den arren, Sutray\u0101na praktika guztiak Vajray\u0101naren praktikarekiko komunak dira. Tradizionalki, Vajray\u0101na bide boteretsuago eta eraginkorragoa dela uste da, baina potentzialki zailagoa eta arriskutsuagoa ere bada. Horregatik, ikasle aurreratuek praktikatu beharko lukete bakarrik, beste praktika batzuetan oinarri solidoak lortu dituztenek.\nP\u0101ramit\u0101.\nP\u0101ramit\u0101k (perfekzioak, bertute traszendenteak) bertute klabe multzo bat dira, bodhisattva baten praktiken oinarria direna:\nTradizionalki, D\u0101na-ren praktika (ematea) monastikoei janari ofrendak egiteari egiten die erreferentzia. Uraren erritua, intsentsua, gurin eta lore lanparak Buda eta Bodhisattvei altare batean jartzea ere izan daiteke. \nMahayana, budismoaren beste forma batzuen antzera, bodhisattvako bost agindu eta botoen praktika moral (sila) budista tibetarraren parte da. Horiez gain, samaya izeneko boto tantrikoen multzo ugari ere badaude, iniziazio tantrikoen zati gisa ematen direnak.\nErruki-praktikak (karu\u1e47\u0101) ere bereziki garrantzitsuak dira budismo tibetarrean. Bodhisattvaren bideari buruz baimendutako testu nagusietako bat Shantidevako Bodhisattvacary\u0101vat\u00fbra da. Tibeteko budismoan herri errukiaren meditazio bat tonglen da (maitasuna eta sufrimendua bidali eta jaso, hurrenez hurren). Chenrezigekin (Avalokiteshvara) lotutako praktikak ere errukiarekin lotuta daude.\nEsoterismoa eta samaya.\nBudista tibetarrak praktika tantriko gorenen inguruko borondatezko autozentsura kodigo batear atxikitzen dira. Tibetarrek, gaur egun, konfidentzialtasun gradu bat mantentzen dute oraindik irakaspen tantrikoen inguruan. Irakaspen budistetan horretarako prestatuta ez leudeken pertsonei informazioa emateari buruzko ohartarazpena egiten da.\nTantraren praktikak boto multzo bereizi bat mantentzea ere barne hartzen du, \"samaya\" (dam tshig) izenekoak. Horien zerrenda bat baino gehiago daude, eta praktikaren eta banakako leinuaren edo guruaren arabera bereiz daitezke. Esaten da boto horien defentsa funtsezkoa dela praktika tantrikorako, eta esaten da horiek hausteak kalte handia eragiten duela.\nMantra.\nMantra (tibetarrez: \"sngags\") izeneko perpaus, konjuru edo esaldien erabilera Tibeteko praktika budistaren beste ezaugarri orokor bat da. Tan Arrunta mantraren erabilera da, batzuetan Vajrayana \"mantra\" ere deitzen dena (mantra ibilgailua). Mantrak errezitatu, kantatu, idatzi edo inskribatu egiten dira, eta meditatzeko modu desberdinen zati gisa ikusten dira. Mantra bakoitzak esanahi sinbolikoa du, eta lotura bat Buda edo Bodhisattva batekin, zehazki. \u00abJainko bakoitzaren mantra\u00bb delakoak jainkotasunaren boterea sinbolizatzen du. \u00abTibeteko praktikante budistek mantra errepikatzen dute, adimena trebatzeko eta beren pentsamenduak mantraren jainkotasunaren eta botere bereziaren nolakotasunen ildotik eraldatzeko\u00bb.\nTibeteko budisten ustez, mantra terminoaren etimologiak \"gogoaren babeslea\" esan nahi du, eta mantrak adimena negatibotasunetik babesteko modutzat hartzen dira.\nMantrek ere balio dute adimena samatharen praktika gisa fokatzeko, baita mantraren esanahi sinbolikoaren bidez adimena eraldatzeko ere. Budismoan, garrantzitsua da mantra praktikatzean asmo, ikuspegi eta fede egokiak izatea, edo ez dute funtzionatuko.\nHistoria.\nBudismoa VII. mendean sartu zen Tibeten, Srong-tsan-ganpo erregearen eskutik. XI. mendeko Atisha bengalarra lehenbizi, eta XIV. mendeko Je Tsongkhapa bereziki, izan ziren lamaismoaren erreformatzaile nagusiak; haiek finkatu zituzten geroko lamaismoaren ezaugarriak, eta antzinako praktika magikoak alboratu.\nDena den, aztikeriez eta magiaz beteriko lehengo erlijioaren eraginez, hasierako budismotik at garatu zen lamaismoa, eta zenbait elementu bereziz hornitu, hala nola mantrak, erritu landuak, Budaren haragiztatze bizia diren zenbait lamaren gurtza eta maila desberdineko jainko eta deabru ugariak.\nSanskritoz idatzitako testu budistak lehen mendeetatik itzuli eta gorde zituzten, halako eran non jatorrizko hizkuntzan galdutako testu asko (budismoa XIII. mendean desagertu zen Indian) tibeterazko bertsioan soilki ezagutzen diren. Hala, XIV. mendeko bi testu-bilduma lamaismoaren oinarritzat hartuak izan dira: \"Kan-jur\" (Budaren hitzen itzulpena) eta \"Tan-jur\" (Tratatuen itzulpena), itzulpenez, iruzkinez eta lan originalez osaturikoak. XVII. mendetik, bi bodhisattva, Dalai Lama eta Pantxen Lama, Tibeteko agintari politiko eta erlijioso nagusiak izan dira."}
{"id": "271727", "revid": "1545", "url": "https://eu.wikipedia.org/wiki?curid=271727", "title": "Budismo tibetar", "text": ""}
{"id": "271728", "revid": "336", "url": "https://eu.wikipedia.org/wiki?curid=271728", "title": "Honda", "text": "Honda Japoniako auto- eta motozikleta-fabrikatzailea da, 1948. urtean sortua. Motozikletak egiten hasi zen, eta erabat aldatu zuen industria hori, Europako zilindro handiko motozikleta-fabrikatzaile tradizionalak desagerrarazteraino; kirol-motozikletaren kontzeptu berri bat sortu zuen.\n1962an motozikletez gainera, autoak ere fabrikatzen hastea erabaki zuen Hondak; auto txikiak egiten hasi zen horrela, mota horretako autoen eskaria gero eta handiagoa baitzen Japonian. Auto horiek, bestela badirudi ere, oso teknologia aurreratua dute, eta kirol-auto txikien antzekoak dira: \"S 600\" autoak, esaterako, 606 zentimetro kubikoko motorrarekin, 57 zaldiren indarra du. Antzeko ezaugarriak ditu, baita ere, \"S 800\" autoak, aurrekoa baino handitxeagoa eta lau zilindroko motorrarekin.\nBaina Honda etxearen urterik onenak 1970eko hamarraldikoak izan ziren, \"Civic\" txiki arrakastatsua agertu zenez geroztik. Besteak beste, transmisio automatikoa zuen, auto txikiek ohi ez bezala. Hamarraldiaren erdialdean auto handiagoa egin zuen, \"Accord\", merkea eta gutxi kontsumitzen zuena. Hamarraldi haren bukaeran, berriz, merkatuaren beste alor batzuk bereganatu nahian, \"Prelude\" aurkeztu zuen; Honda etxeko auto guztiak bezala, teknologiaren berritasunagatik eta kalitateagatik nabarmendu zen hura ere. Hurrengo urteetan Europako merkatura zabaldu eta lantegia jarri zuen Britainia Handian. Aurrez aipaturikoez gainera, Hondaren modelo aipagarria da \"NSX\" kirol-autoa, ospe handiko marketako beste auto batzuen parekoa, baina haiek baino askoz merkeagoa."}
{"id": "271730", "revid": "512", "url": "https://eu.wikipedia.org/wiki?curid=271730", "title": "Billy Eckstine", "text": "Billy Eckstine (Jaiotza-izena: William Clarence Eckstine ; Pittsburgh, Pennsylvania, 1914ko uztailaren 8a - \"Ib.\", 1993ko martxoaren 8a) estatubatuar kantaria izan zen.\nBiografia.\nBaladetan espezialista zen lehenengo kantari beltza izan zen, eta bere garaiko jazz-pop estiloa bluesaz bete zuen. Estilo nahasketa horrek ospe handia eman zion Bigarren Mundu Gerraren ondoren. Txikitatik izan zuen kantatzeko grina, eta gazte denboran, ikasketak batetik, eta, bestetik, zuzeneko emanaldiak txandakatzen zituen. 1939an Earl Hines bandan sartu zen, eta talde horrekin hasi zen ospea hartzen. Banda horrekin hainbat disko grabatu zituen, 1943. urtera arte; urte horretan, bakarka hasi zen kantatzen, eta big band bat osatu zuen. Talde horretan parte hartu zuten, besteak beste, Charlie Parker, Dizzy Gillespie, Miles Davis eta Art Blakey musikagileek. Hala eta guztiz ere, taldeak ez zuen ondo funtzionatu, eta 1947an bere karrera bakarka jarraitzea erabaki zuen Eckstinek. Banda horretan izan zen bitartean, arrakasta handia lortu zuen bakarkako bi disko hauekin: \"Prisoner Of Love\" eta \"Cottage For Sale\" (1945). MGM Records etxearekin entzute handiko lanak egin zituen, besteak beste, \"Blue Moon\" eta \"Caravan\". Baina 1950eko hamarraldiaren bigarren erditik aurrera, ospea galtzen joan zen; garai horretako lan nagusia Sarah Vaughanekin kantatutako \"Passing Strangers\" izan zen (1957). Urte horretatik aurrera, kalitate handiko albumak kaleratu zituen, hala nola \"Billy Eckstine\u00b4s Imagination\", \"No Cover No Minimum\". Mundu osoko jazz-klubetan kantatu zuen, zuzenean, hirurogeita hemezortzi urte bete zituen arte."}
{"id": "271731", "revid": "28807", "url": "https://eu.wikipedia.org/wiki?curid=271731", "title": "William Clarence Eckstine", "text": ""}
{"id": "271732", "revid": "56334", "url": "https://eu.wikipedia.org/wiki?curid=271732", "title": "William Daniel Phillips", "text": "William Daniel Phillips (Wikes-Barre, Pennsylvania, AEB, 1948ko azaroaren 5a) estatubatuar fisikaria da.\nBiografia.\nMassachusettseko Teknologia Institutuan eskuratu zuen fisikako doktoregoa 1976. urtean. Doktoregoa eskuratu ondoren, 1978an National Bureau of Standards (gerora, National Institute of Standards and Technology-NIST) erakundean hasi zen lanean, eta neurketa elektriko zehaztasun handikoei buruzko lanak egin zituen. Baina libre gelditzen zitzaion denboran atomoen laser bidezko hozketa ikertu zuen, eta alor horretako lanek eman zioten, hain zuzen ere, ospe handiena.\nFisikako Nobel Saria eman zioten 1997an, Stephen Chu eta Claude Cohen-Tannoudji zientzialariekin batera, zeinek bere kasa laser izpiekin atomoak harrapatzeko eta hozteko metodoen bilakaeran egindako lanengatik. Hiru zientzialari horiek laser irradetan oinarriturik asmaturiko teknikan gas hotzen bidez sorturiko laser argi-izpiak erabiltzen dira; ordenarik gabeko nahastura solido batean zehar igaroarazten dira izpi horiek eta izpiak nahasturan zehar igaro ahala, ordu arte lastertasun handiz higitzen ziren atomoak mantsotu egiten dira, gelditzeraino ia, halako eran non atomoa mugitzen ari denean ezin egin daitezkeen zenbait ikerketa egiteko aukera ematen dion ikertzaileari; atomoen barne-egitura interpretatzerainoko zehaztasuna lor daiteke metodo horren bidez. Aurkikuntza eta ekarpen garrantzitsua izan zen oso, adibidez fisika kuantikoa ulertzeko, eta doitasun handiko neurketak egiteko tresnak eraikitzeko ere baliagarria izan da, besteak beste.\nMarylandeko unibertsitateko irakaslea da, eta 2011. urtean, San Luis Potos\u00edko Unibertsitate Autonomoak honoris causa doktore izendatu zuten."}
{"id": "271733", "revid": "28807", "url": "https://eu.wikipedia.org/wiki?curid=271733", "title": "William D. Phillips", "text": ""}
{"id": "271734", "revid": "336", "url": "https://eu.wikipedia.org/wiki?curid=271734", "title": "Arthur Ashe", "text": "Arthur Robert Ashe (Richmond, Virginia, AEB, 1943 - New York, AEB, 1993) estatubatuar tenislaria izan zen.\nBiografia.\nEstatu Batuetako taldearekin Davis Kopa jokatu (1963), eta munduko goreneko mailetara iritsi zen lehen tenislari beltza izan zen. Hala ere, hasieran zailtasun asko izan zuen, Estatu Batuetako tenis-klub askotan debekaturik baitzegoen beltzak sartzea. Bere trebetasunari esker, ordea, oztopoak gainditu, eta 1962an lehen tituluak lortu zituen.\nAmateur gisa, National Collegiate Athletic Associationen txapelketa (1965), lur gaineko txapelketa nazionala (1967) eta teniseko Irekia irabazi zituen, besteak beste, Estatu Batuetan.\n1969an profesionalizatu egin zen, eta laster iritsi ziren txapelketa nagusietako (Grand Slameko) lehen garaipenak. Beste askoren artean, Australiako Irekia irabazi zuen 1970ean, hurrengo urtean Roland Garroseko bikotekakoa, Marty Riessenekin batera, 1975ean Wimbledongoa, Jimmy Connors gainditu ondoren, eta 1977an, berriz ere, Australiakoa, baina oraingoan bikotekakoa Tony Rocherekin.\n1976an bigarren posturaino iritsi zen, mundu mailako sailkapenean. 1979an bihotzeko ebakuntza bat egin zioten, eta hurrengo urtean utzi egin zion tenisean jokatzeari. Gero, gizarte-obrak bultzatzeaz gain, Estatu Batuetako taldearen kapitain ere izan zen Davis Kopan, 1981etik 1985era bitartean. 1983an bihotzeko beste ebakuntza bat egin zioten, eta HIESa eragiten duen birusaz kutsatu zuten. Harrezkero, heriotza eragingo zion gaixotasuna zuela aitortu, eta HIESaren aurkako borroka bultzatzeko eta seropositiboen onarpenerako kanpainetan parte hartu zuen."}
{"id": "271735", "revid": "336", "url": "https://eu.wikipedia.org/wiki?curid=271735", "title": "Oscar Peterson", "text": "Oscar Peterson (Montreal, Quebec, 1925eko abuztuaren 15a - Mississauga, Ontario, Kanada, 2007ko abenduaren 23a) piano-jotzailea izan zen.\nBiografia.\nOso gazterik hasi zen musikagintzan; 5 urte zituenerako, bazekien pianoa jotzen. 1949an Estatu Batuetara joan zen Carnegie Hall aretoan kontzertu batean jotzera, eta Jazz at the Philarmonic Granz orkestrarekin bi bira egitera. 1953. urtean hirukotea osatu zuen Ray Brown baxuarekin eta Herb Ellis gitarra-jotzailearekin. Hainbat disko grabatu zituzten elkarrekin, eta ospe handia eskuratu zuten. Ellisek hirukotea utzi zuen 1959an, eta Ed Thigpen perkusio-jotzaileak bete zuen haren lekua; baina 1965ean behin betiko desegin zen taldea.\n1967 eta 1972 bitartean Petersonek 15 diskoz osaturiko sail bat grabatu zuen, MPS alemaniar disko-etxearentzat; askoren ustez, orduan osatu zuen bere obrarik onena, piano-bakarlarirako zenbait grabaziorekin.\n1970eko hamarraldiaren erdialdera, Neils-Henning Orsted Pederson daniar kontrabaxu-jotzailearekin hasi zen lanean, eta tarteka, hirukotea osatu zuten Joe Pass gitarra-jotzailearekin. Peterson jazz musikako jotzaile gisa nabarmendu zen nagusiki, bere teknika bikainari eta swing musika interpretatzeko zituen dohainei esker, batez ere. Kritikari askoren ustez, bere estiloak Art Tatum piano-jotzailearena gogorazten du, bere maisutasun teknikoan eta aberastasun harmonikoan, eta azpimarratzekoa du, orobat, Nat King Cole, Teddy Wilson eta James P. Johnson piano-jotzaileen eragina. Petersonek zazpi aldiz irabazi zuen Grammy saria, 1974, 1975, 1978, 1979, 1990 (bi) eta 1991. urteetan, hain zuzen ere."}
{"id": "271737", "revid": "512", "url": "https://eu.wikipedia.org/wiki?curid=271737", "title": "Antonio M\u00e1rquez Salas", "text": "Antonio M\u00e1rquez Salas (M\u00e9rida, Venezuela, 1919ko uztailaren 6a - Caracas, Venezuela, 2002ko otsailaren 12a) venezuelar ipuingilea izan zen. Bere literatura-ekoizpena kopuruz txikia den arren, Venezuelako XX. mendeko ipuingintzaren maisu handitzat hartua da, eta eragin handia izan du, Venezuelan ez ezik, baita Hego Amerika guztian ere. M\u00e1rquez Salasek Venezuelako ipuinaren generoa eraberritu du, prosako generoetako gaien eta tekniken berrikuntza bilatu nahi zuen venezuelar kontalarien belaunaldi baten joerari jarraituz. Belaunaldi hura \"Contrapunto\" (1946-1949) aldizkariaren inguruan bildu zen, eta Venezuelako literaturak Europako eta Ipar Amerikako idazle modernoen joerak (Thomas Mann, Aldous Huxley eta John Dos Passos; Martin Heideggerren existentzialismoa) bereganatu zituen, baina beren sorterriko \"moderno berrien\" (Pocaterra, Meneses eta Uslar Pietri) proposamen estetikoak bilduz aldi berean. Horrela, Venezuelaren kontzientzia historikora hurbildu ziren, eta kanpoko joeren berrikuntzak bereganatu zituzten (batez ere existentzialismoa eta psikoanalisia). M\u00e1rquez Salasek kontakizun laburrez osaturiko hiru ipuin-liburu eman ditu argitara, \"El hombre y su verde caballo\" (1947), \"Las hormigas viajan de noche\" (1956) eta \"Cuentos\" (1965). Kontakizun horietan irudi berriak erabili zituen, alde batera utzirik criollismoaren eta aurreko belaunaldien abangoardiaren eragina, eta prosa liriko hunkigarria agertzen dute. Hiru liburu haien ondoren bi antologia argitaratu zituen, \"M\u00e1rquez Salas, El d\u00eda implacable\" (1970) eta \"S\u00f3lo, en campo descubierto\" (1964), argitara emandako ipuin hautatuez osatuak biak."}
{"id": "271738", "revid": "512", "url": "https://eu.wikipedia.org/wiki?curid=271738", "title": "Jes\u00fas Aguado", "text": "Jes\u00fas Aguado (Madril, 1961) espainiar poeta da.\nBiografia.\nGazte-gaztetatik izan du letretarako joera, eta bere itzultzaile-lanekin eta hainbat komunikabidetan argitaratzen dituen lanekin txandakatuz jorratu ohi du poesia. 1984an bat-batean agertu zen Espainiako literaturan, kritika espezializatuaren eta irakurleen arreta piztu zuen \"Primeros poemas del naufragio\" \"(Hondoratzearen lehen poemak)\" izeneko poema-bildumarekin. Geroago beste poema-liburu batzuk ere argitaratu ditu: \"Mi enemigo\" (1987, \"Nire etsaia\") eta \"Semillas para un cuerpo\" (1988, \"Gorputz batentzat haziak\"), azken hori Chantal Maillardekin batera idatzia eta Leonor izeneko poesia sari ospetsua lortu zuena. Halaxe finkatu zen egungo poesia espainiarreko ahots berri eta originaletako bat. 1990ean beste aitorpen bat lortu zuen Hiperion saria irabazitako \"Los amores imposibles\" \"(Ezinezko maitasunak)\" obraren bitartez. Hiru urte geroago, beste poema-liburu bat, \"Libro de Homenajes\" (1993, \"Omenaldi liburua\"), eta ondoren bere olerkien lehen antologia argitaratu zituen: \"El placer de la metamorfosis. Antologia 1984-1993\" (1996, \"Metamorfosiaren atsegina. Antologia 1984-1993\"). \"Nueve amores imposibles\" (1996, \"Bederatzi maitasun ezinezko\"), \"El fugitivo\" (1998, \"Iheslaria\"), \"Piezas para un puzzle\" (1999), \"Los poemas de Vikram Babu\" (2000), \"La gorda y otros poemas\" (2001), \"Lo que dices de m\u00ed\" (2002), \"Heridas\" (2004), \"La astucia del vac\u00edo\" (2005) eta \"Verbos\" (2009) liburuek osatzen dute olerkari honen emaitza oparoa. Aguadoren poemagintzan aipagarriak dira poetaren eta bere onetik ateratako egungo munduaren arteko identifikaziorik eza, molde eta gaien aldakortasuna, olerkien erritmoa, malgutasuna eta sendotasuna, eta hizkera berri eta iheskorraren erabilera guztiz landua."}
{"id": "271739", "revid": "336", "url": "https://eu.wikipedia.org/wiki?curid=271739", "title": "Erabiltzailearen interfaze", "text": "Erabiltzailearen interfazea programa informatiko baten atal bat da, programaren eta haren erabiltzailearen artean informazioa trukatzeko eginkizuna duena. Informatikan, hainbat interfaze mota daude, hainbat mailatan aritzen direnak: pertsonei programekin komunikatzeko aukera ematen dietenak, batetik; eta ordenagailu edo konputagailu barruko gailuak eta osagaiak lotzen dituzten ezinbesteko hardwareak, ikusezinak sarritan, bestetik.\nErabiltzailearen interfazeak erabiltzeari programa batekin komunikatzeko aukera eskaintzen dioten elementuak ditu (diseinu grafikoa, komandoak, mezuak eta abar). Interfaze hauetan hainbat geruza bereizi ohi dira, eta horietako bat gizaki-konputagailu elkarrekintza bideratzen du, zeinaren bidez konputagailuak sarrerako gailuren batekin aritzen baita interakzioan, sarreran teklatu, sagu edo mikrofonoarekin esaterako, eta irteeran pantaila, inprimagailu edo bozgorailuekin.\nEgungo interfaze ohikoenak, ordenagailuetan zein telefonoetan, \"erabiltzailearen interfaze grafikoak\" (GUI) dira, baina gero eta sofistikazio handiagokoak dira, ukimen-pantailak telefonoetan, hizketa ahots-laguntzaileetan, haptika edo ukimenaren ustiapena edo garuneko aktibitate elektrikoaren neurketa. Bideo-jokoen industria ere aitzindaria izan da interfaze berrien diseinuan.\nHistoria.\nGarai bateko konputagailuetan sarrerako ohiko interfazea komandoen bidezkoa zen. MS-DOS sistema izan da alde horretatik ezagunena, baina Unix eta antzekoetan ere ohikoak izan dira eta oraindik erabiltzen dira (shell) . Hurrengo aurrerapena sagu bidez hautatzeko menuak izan ziren, non aukera batzuen artean hautatzen zen. \nLehen iraultza erabiltzailearen interfaze grafikoek ekarri zuten, Apple Macintosh eskutik hasiera batean. Leihoetan eta menuetan oinarritzen dira eta kontzeptuak irudien bidez adierazten dira. Erabiltzaileari menuak eta leihoen neurria, kokalekua eta edukia kontrolatzeko aukera ematen zaie. "}
{"id": "271740", "revid": "56334", "url": "https://eu.wikipedia.org/wiki?curid=271740", "title": "Robert Ryman", "text": "Robert Ryman (Nashville, Tennessee, 1930eko maiatzaren 30a - New York, 2019ko otsailaren 8a) estatubatuar margolaria izan zen.\n1952an New Yorkera aldatu zen, musikarako zaletasunak erakarrita (saxoa jotzen zuen), baina hara iritsi eta berehala hasi zen margolaritzan. 1950eko hamarraldian zehar hainbat lan egin zituen New Yorkeko Arte Modernoko Museorako, eta liburutegi baten arte-sailerako; lan horiek eta Lucy Lippard arte-kritikariarekin ezkondu izanak eman zioten prestakuntza artistikoa. Adierazpen errealistak alde batera utzirik, margolaritza hutsa landu zuen, autoerreflexiboa, pinturaren ezaugarri oinarrizkoenak ikertuz. Lehen koadro eta collageetan, 1955 ingurukoetan, materialarekin, koloreekin eta pintzelkadarekin esperimentatu zuen, margolaritza prozesuaren ikerketa harturik bere produkzioaren gai nagusitzat. 1965. urte inguruan, ordea, koloreak alde batera utzi eta zuria bakarrik erabiltzen hasi zen; zuriaren \u00f1abardurekin beste kolore guztiak iradoki zituen Rymanek. Harrezkero, gardentasun, trinkotasun, tonu eta argitasuna euskarriaren eta pintzelkadaren arabera aldatu izan zituen. Margolaria ikertzaile zientifikoaren mailara eramanez, tankera, ehundura, ertz, euskarri eta distiraren arabera lor daitezkeen ikusmen-efektuak ikertu zituen Rymanek, eta garrantzi handia eman zien xehetasun guztiei, piezaren pertzepzioan duten eraginagatik. Erakusketa garrantzitsuak egin zituen Europan eta Amerikan. Kasseleko zenbait Documenta erakusketetan parte hartu zuen (1972, 1977 eta 1982) eta atzera begirako erakusketak egin zituen Amsterdam (1974), Zurich, Paris eta D\u00fcsseldorfen. 1992. urtean MoMAn eta Tate Galleryn atzera begirako erakusketa bat egin zuten bere lanarekin. American Academy of Arts and Letterseko kide izan zen 1994. urtetik. 2005. urtean, Praemium Imperiale saria eman zioten."}
{"id": "271741", "revid": "336", "url": "https://eu.wikipedia.org/wiki?curid=271741", "title": "Rudolf Serkin", "text": "Rudolf Serkin (Eger, Bohemia, 1903ko martxoaren 28a - Guilford, Vermont, AEB, 1991ko maiatzaren 8a) estatubatuar piano-jotzailea, jatorriz bohemiarra, izan zen.\nBiografia.\nBost urte bete zituenetik, nabarmen ikusi zen Serkin haur prodijioa zela. Vienako Kontserbatorioan egin zituen ikasketak. 1915ean egin zuen debuta Vienako Orkestra Filarmonikoarekin, Mendelssohnen \"Lehenengo kontzertua\" lanean. Hamazazpi urte zituela, Adolf Busch ezagutu zuen; harreman horrek eragin handia izan zuen Serkinen karreran. Alemaniar biolin-jotzaile handiak bere etxean hartu zuen, eta ganbera-musikara zuzendu zuen. Garai horretan, Marcel Moyse (txirula-jotzailea) eta Aubrey Brainekin (tronpa-jotzailea) \"Brandeburgoko bosgarren kontzertua\" grabatu zuen.\n1933an Adolf eta Hermann Buschekin Suitzara joan zen, eta urte horretan bertan egin zuen debuta Estatu Batuetan. Izugarrizko arrakasta izan zuen, eta Toscaninik bakarlari gisa aritzeko deitu zion 1934 eta 1936an. 1935ean Aldolf Buschen alaba zen Irenerekin ezkondu zen. 1939an Estatu Batuetan hartu zuen bizilekua, eta bertako hiritartasuna hartu zuen. Urte horretatik aurrera, Filadelfiako Curtis Institutuko irakasle gisa aritu zen lanean. 1950ean, Clara Haskilekin batera, Pradeseko Jaialdian parte hartu zuen. Adolf Buschekin batera, 1951n, Marlboroko (Vermont, Estatu Batuak) Jaialdia sortu eta zuzendu zuen. Bertan bildu ziren garai horretako ganbera-musikako musikari handienak. XX. mendeko musikan ere zenbait saio egin zituen Serkinek: McDowellen kontzertua 1938an, Adolf Buschen sonata bat, Martin\u00f9ren sonata bat (1957) eta A. Schnabelen hirukote bat."}
{"id": "271743", "revid": "512", "url": "https://eu.wikipedia.org/wiki?curid=271743", "title": "Luis Alberto Monge", "text": "Luis Alberto Monge \u00c1lvarez (Palmares, 1925eko abenduaren 29a - San Jos\u00e9, 2016ko azaroaren 29a) Costa Ricako politikaria izan zen.\nBizitza.\nAskatasun Nazionala alderdiko kide izan zen, eta hamasei urte zituela aurkeztu zen lehenengo aldiz hauteskundeetara. Sindikatuko buru izan zen, eta biltzar konstituziogileko diputatu hogeita lau urterekin. Nazioarteko politika eta kulturaren historia ikasi zuen. Hainbat hitzaldi eman ditu Estatu Batuak, Mexiko, Brasil, Alemania, Israel, Japonia eta beste hainbat herrialdetan. Nazioarteko funtzionario gisa, Lanaren Nazioarteko Erakundean lan egin zuen 1950-1952 urteetan, eta baita Latinoamerikako Ikerketa Demokratikoen zentroan ere. Costa Rican Gurutze Gorriko ofiziala izan zen.\n1953-1958 urteen bitartean lehendakaritzako ministro izan zen. Costa Ricako enbaxadore izan zen Israelgo gobernuan, eta 1978an lehendakaritzarako hautagai. Kafe-ekoizleen, onuradunen eta esportatzaileen arteko harremanak zuzentzen dituzten legeen egile da; hegazti hazkuntzaren sustapena eta bilakaera indartu zuen, eta ordu arte musika-tresnengatik ordaintzen ziren zergak salbuetsi zituen. Bestalde, nekazaritzaren inguruko industria indartzeko aurreproiektua idatzi zuen.\n1982an Costa Ricako presidente hautatu zuten. Lehendakaritzan 1986 arte egon zen, \u00d3scar Arias ondorengo hautatu zuten arte. Askatasun Nazionala Alderdiko batzordeko kide izan zen, eta 1987an Richard Secord estatubatuar jeneralak Nikaraguako \"contra\"ri lagundu izana leporatu zion. 1987an errugabe aitortu zuen bere burua bere agintaldian iruzurra eta legez kanpo aberastu izanaren salaketaren aurrean."}
{"id": "271744", "revid": "28807", "url": "https://eu.wikipedia.org/wiki?curid=271744", "title": "Luis Alberto Monge \u00c1lvarez", "text": ""}
{"id": "271745", "revid": "46380", "url": "https://eu.wikipedia.org/wiki?curid=271745", "title": "Jos\u00e9 Guerrero (margolaria)", "text": "Jos\u00e9 Guerrero (Granada, Espainia, 1914ko urriaren 29a - Bartzelona, Katalunia, 1991ko abenduaren 23a) pintorea izan zen.\nBiografia.\nArteko ikasketak egin zituen Granadako Arte eta Lanbide Eskolan lehenbizi (1931-1934), eta Madrilgo Arte Ederretako Eskolan gero (1940-1944). Ikasketak amaituta, Parisen izan zen urtebete, eta freskoaren teknika ikasi zuen bertan, figurazioa utzita, pintura abstraktua egiten hasi zenez gero, teknika hura interesatzen baitzitzaion, batez ere. 1949an Roxanne Withier estatubatuar kazetariarekin ezkondu zen, eta New Yorken jarri zen bizitzen. Han espresionismo abstraktuaren aitzindariak ezagutu zituen: Kline, Rothko, Motherwell eta Pollock.\n1954an egin zuen bakarkako bere lehen erakusketa, Betti Parsons galerian, New Yorken. Arkitektoekin lan egin zuen, eta marrazki- eta pintura-eskolak eman zituen, New School for Social Researchesen, New Yorken.\nMadrilen bizi izan zen 1960ko hamarraldiko azkeneko urteetan, eta bere pintura-moldeak eragin handia izan zuen 1970eko abstrakzio berriaren pintore gazteengan. Bere obrak, New Yorkeko Eskolako pintore batzuek 1950eko hamarraldian bultzatu zuten \"color field-painting\" ideiari lotua, Mediterraneoko eta Andaluziako argitasunarekin lotutako halako sentiberatasun kolorista bat islatzen du. Margoa, kolorea besterik ez zaio axola, eta oihal zati handiak betetzen ditu kolore distiratsu eta garbiez. 1959an \"Art in America\" aldizkariko New Talent saria irabazi zuen, eta Frantziako gobernuak Chevalier de l'Odre des Arts et des Lettres gisa saritu zuen. 1984an Espainiako gobernuak Espainiako Arte Ederretako urrezko domina eman zion."}
{"id": "271746", "revid": "96586", "url": "https://eu.wikipedia.org/wiki?curid=271746", "title": "Sergei Diagilev", "text": "Sergei Pavlovitx Diagilev (Selixtxi, Novgorod, Errusiar Inperioa, 1872ko martxoaren 31greg./martxoaren 19ajul. - Venezia, Italia, 1929ko abuztuaren 19a) arte arloko enpresaburua izan zen, Errusiar Balleten sortzailea.\nBizitza.\nZuzenbide-ikasketak egin zituen San Petersburgon, eta zenbait artista gazteren lagun egin zen bertan. 1898tik 1904ra arte iraun zuen \"Mir Iskusstva\" (\"Artearen mundua\") aldizkariaren zuzendari izan zen. Harrezkero, zenbait ikuskizun antolatu zuen, San Petersburgon eta Parisen, batez ere; Parisen, \"Boris Godunov\" obra aurkeztu zuen. Errusiara itzuli eta Antzerti Inperialeko dantzariekin ballet-talde bat eratu zuen. 1909. urtean Parisko ballet-denboraldia antolatu zuen, eta \"Silfideak, Armidaren pabiloia\" eta \"Igor printzea eta Kleopatra\" obra arrakastatsuak aurkeztu zituen han. Hasieratik lortu zuen bere garaiko poeten, musikagileen eta margolarien laguntza.\n1910. urtean, \"Scheherazade\", \"Suzko txoria\" eta \"Inauteriak\" obrak aurkeztu zituen, Parisen horiek ere. Bere konpainia sortu zuen hurrengo urtean. Garai hartan, Vatslav Nijinski dantzari eta koreografoa aurkitu zuen, eta bi ballet eman zituen ezagutzera: \"Udaberriaren eskaintza\", Stravinskirena, eta \"Suak\" Debussyrena. Diagileven eta Nijinskiren artean izan zen hausturaren ondoren, Michel Fokine errusiar koreografo eta dantzariak parte hartu zuen Diagileven taldean. Mundu guztian ibili zen, harrezkero, bere ballet-konpainia handiarekin. Koreografo eta dantzari handiak ezagutzera eman zituen, 20 urtean zehar. 1916. urtetik hil zen arte, ballet hauek aurkeztu zituen, besteak beste: \"Aldarte oneko emakumeak\", \"Hiru adarreko kapela\", \"Renard\", \"Ezteiak\", \"Tren urdina\", \"Marinelak\", \"Katemea\", \"Apolo Musageta\", \"Dantza\" eta \"Seme hondatzailea\"."}
{"id": "271747", "revid": "512", "url": "https://eu.wikipedia.org/wiki?curid=271747", "title": "Augustin Fresnel", "text": "Augustin Jean Fresnel (Broglie, Frantzia, 1788ko maiatzaren 10a - Ville-d'Avray, Frantzia, 1827ko uztailaren 14a) frantses fisikaria izan zen.\nBiografia.\nOptika-lanetan aitzindari izan zen, eta, Thomas Youngek zioenean oinarri hartuta, argiaren uhinen teoria azaldu zuen. Matematikaren eta tresnen bidezko esperimentuen bidez, argiaren uhinen teoria aztertu zuen, eta argiaren uhinak zeharkako dardarak eginez zabaltzen direla frogatu zuen. Leiar konposatua asmatu zuen, errefrakzio gainaldearen ordez erabili ahal izateko, eta leiar mailakatuaren proiektorea egin zuen. Argi polarizatuaren interferentzien legeak ikertu zituen, Fran\u00e7ois Aragorekin. Biribileko argi polarizatua lortu zuen, eta leiar konposatuen erabilera bultzatu zuen, itsasargietarako, batez ere.\nIngeniari-lanetan aritu zen zenbait urtez, eta 1815ean Eskola Politeknikoko irakasle izendatu zuten. Frantziako Zientzietako Akademiako kide izan zen 1823an, eta 1825ean Britainiar Errege Elkartekoa. Argiaren difrakzioa ere aztertu zuen, eta Fresnelen leiar deitutako leiar-motaren asmatzailea izan zen."}
{"id": "271749", "revid": "336", "url": "https://eu.wikipedia.org/wiki?curid=271749", "title": "Leos Jan\u00e1cek", "text": ""}
{"id": "271750", "revid": "336", "url": "https://eu.wikipedia.org/wiki?curid=271750", "title": "Karlos XII.a Suediakoa", "text": "Karlos XII.a (Stockholm, 1682ko ekainaren 17a - Frederikshald, 1718ko azaroaren 30a) Suediako erregea izan zen 1697tik 1718ra bitartean. Karlos XI.a bere aitaren ondorengo izan zen, hamabost urte zituela. Errusia, Danimarka, Polonia eta Saxoniako lurraldeak, Suedia gero eta indar handiagoa hartzen ari zelako kezkaturik, kontra aliatu zitzaizkion (1699), eta Iparraldeko Gerra Handia hasi zen. Zenbait gudutan arrakasta handiak lortu zituen: Federiko IV.a Danimarkakoaren kontra (Travendhaleko Bakea, 1700), Errusiako Petri I.a \"Handia\"ren kontra (Narvako gudua, 1700) eta Augusto II.a Poloniako errege eta Saxoniako hauteslearen kontra (Dunako Gudua, 1701). Bakea sendotu ordez, Polonia beretu nahiago izan zuen; Stanislas Leszcynski jarri zuen han errege. Augusto II.a Saxoniatik bertatik ere kanpora egotzi nahi izan zuen (Altranst\u00e4dteko Bakea, 1706). Petri \"Handia\" Errusiakoari eraso zion, eta Ukrainan barrena sartu zen. Poltavako Guduan (1709), ordea, hark menderatu zuen, eta Turkiara ihes egin behar izan zuen Karlos XII.ak (1709-1714). Handik aurrera hondamenak pilatu ziren: Stanislas Poloniako erregetzatik kendu zuten, eta Danimarkak Suedia hegoaldea inbaditu zuen. Suediara itzuli zenean (Turkiatik ihes egin eta hamalau gau eta egunez Habsburgotarren lurraldeak eta Germaniakoak ezkutuan igaroz), gauzak zuzendu eta Danimarkari Norvegia kentzen ahalegindu zen. Fredrikshalden Setioan hil zen. Alderdi militarrez gainera, zientzia eta teknikako gai askotan aditua zen, eta gerrak utzi zion denboran, Suediako artearen eta literaturaren bultzatzaile izan zen."}
{"id": "271751", "revid": "96586", "url": "https://eu.wikipedia.org/wiki?curid=271751", "title": "Rosario Castellanos", "text": "Rosario Castellanos (Mexiko Hiria, Mexiko, 1925eko maiatzaren 25a - Tel Aviv, Israel, 1974ko abuztuaren 7a) mexikar idazlea izan zen.\nBiografia.\nMexikoko Hirian jaio bazen ere, haurtzaroa eta gaztaroa Chiapasen eman zituen. Filosofia ikasi zuen, Mexikoko Unibertsitate Autonomoan. Kultura Hispanikoaren Institutuko beka bati esker, estetikari buruzko ikastaroak egin zituen, Madrilgo Unibertsitatean.\nMexikoko Unibertsitate Autonomoan Filosofia eta Letretako Fakultateko irakasle izan zen, 1962tik 1971ra bitartean. 1971tik 1974ra, Mexikoko enbaxadore izan zen Israelen.\nObrak.\nBere lanak hainbat hizkuntzatara itzuli dituzte.\nSariak eta Aitorpenak.\nHainbat dira bere izena daramaten espazioak:"}
{"id": "271752", "revid": "46380", "url": "https://eu.wikipedia.org/wiki?curid=271752", "title": "Pierre Gripari", "text": "Pierre Gripari (Paris, Frantzia, 1925eko urtarrilaren 7a - 1990eko abenduaren 23a) frantsesezko idazlea izan zen.\nLehenengo antzerki-lana \"Lieutenant Tenant\" (1962, \"Tenant tenientea\") izan zuen, baina ospea \"Pierrot la lune\" (1963) eleberri autobiografikoarekin eta \"L'Incroyable \u00c9quip\u00e9e de Phosphore Noloc et de ses compagnons\" (1964, \"Phosphore Noloc eta bere lagunen talde izugarria\") kontakizun alegorikoarekin etorri zitzaion. Era guztietako zibilizazioetako erlijio, mito eta elezaharretan oinarriturik, baina mundu fantastikoaren eta zientzia fikzioaren gai klasikoak erabiliaz, Griparik fabula pesimistak, ironikoak eta absurdoak osatu zituen: \"Diable, Dieu et autres contes de menterie\" (1965, \"Deabrua, Jainkoa eta gezurretako beste ipuin batzuk\"); \"La Vie, la mort et la r\u00e9surrection de Socrate-Marie Gripotard\" (1968, \"Socrate-Marie Gripotarden bizitza, heriotza eta berpiztea\"); \"Fr\u00e8re Gaucher ou le Voyage en Chine\" (1975, \"Anaia Gaucher edo bidaia Txinan\"); \"Vies parall\u00e8les de Roman Branchu\" (1978, \"Roman Branchuren bizitza paraleloak\"). Fabula pesimista, ironiko eta absurdo horietan bere ideia kontserbadoreak erakutsi zituen.\nPoema-liburu bat idatzi zuen: \"Le Solilesse\" (1975). Saiakera-lanak ere egin zituen: \"Critique et Autocritique\" (1981, \"Kritika eta autokritika\"); \"Nouvelles Critiques\" (1987, \"Kritika berriak\"). Eta ipuin-idazle eta kontalari gisa ere nabarmendu zen: \"Contes de la rue Broca\" (1967, \"Broca kaleko ipuinak\"); \"Histoire du prince Pipo\" (1976, \"Pipo printzearen istorioa\"); \"Contes de la Folie-M\u00e9ricourt\" (1983, \"Folie-M\u00e9ricourten ipuinak\") eta abar."}
{"id": "271753", "revid": "96586", "url": "https://eu.wikipedia.org/wiki?curid=271753", "title": "Jean-Louis Barrault", "text": "Jean-Louis Barrault (Le V\u00e9sinet, - Paris, ) antzezle eta antzerki-zuzendari frantsesa izan zen, batez ere, mimo-antzezpenengatik ezaguna. Parisko \u00c9cole du Louvren eta Th\u00e9\u00e2tre de l\u00b4Atelier antzerki-eskolan ikasi zuen. 1940tik 1946ra arte, Com\u00e9die Fran\u00e7aisen aritu zen, eta 1946an Renaud-Barrault antzerki-taldea sortu zuen, bere emazte Madeleine Renaudekin batera. Th\u00e9\u00e2tre des Nations antzokiaren zuzendaria izan zen. 1968an antzoki hori hartu zuten ikasleei eman zien laguntzak pizturiko gatazkaren ondoren, kargua utzi zuen eta Renaud-Barrault konpainia berrantolatu zuen, emaztearekin batera. Antonin Artauden jarraitzaile zen, eta erabateko antzerkia egiten saiatu zen beti. Barraultentzat, antzezlea bera eta gorputzaren bidezko antzezpena dira antzerkiaren funtsa, baina berebiziko garrantzia ematen zion testuari ere. Genero eta antzerki-molde ugari landu zituen, zuzendari zein antzezle gisa: tragedia grekoa, Shakespeare, klasiko frantsesak, bere garaiko komedia, absurduaren antzerkia, abangoardiako antzezpen esperimentalak... Antzerkigile askoren lanak zuzendu zituen, hala nola Ionesco, Moli\u00e8re, Shakespeare eta, batez ere, Paul Claudelenak. Gainera, hainbat idazleren obrak egokitu zituen antzerkirako, besteak beste, Faulkner, Rabelais, Jarry, Apuleio eta La Fontainerenak. Carn\u00e9 zuzendariaren \"Les enfants du paradis\" filmean parte hartu zuen 1944an. Antzerkiari buruzko liburuak idatzi zituen; \"Antzerkiari buruzko gogoetak\", 1959) eta \"Jean-Louis Barraulten antzerkia\", 1961 dira aipagarrienak."}
{"id": "271754", "revid": "336", "url": "https://eu.wikipedia.org/wiki?curid=271754", "title": "Louis Riel", "text": "Louis \u00ab David \u00bb Riel (Saint Boniface, Assiniboia, 1844ko urriaren 22a - Regina, Assiniboia, 1885eko azaroaren 16a) kanadar buruzagi mestizoa izan zen. Mendebal Kanadako mestizoen (europarren eta indiarren ondorengoen) buruzagi nagusia izan zen.\nLege-ikasketak egin zituen Montrealen, eta mestizoen erresistentzia antolatu zuen Red River ibaiaren inguruko lurraldeetan, Hudsongo Badiako Konpainiak kolonoen alde egin nahi zuen lur-banaketaren aurka. Lurralde haietako behin-behineko gobernuko lehendakari aukeratu zuten Riel, eta Kanadarekiko batasunari buruzko gorabehera guztiak negoziatzeko ardura ere hartu zuen. 1870ean guztiz larritu ziren mestizoen eta Kanadako gobernarien arteko tirabirak, eta Kanadako gudarosteak gatazkan parte hartu zuen, Rielen gobernuak kolono ingeles bat hil izana aitzakia hartuta. Rielek Estatu Batuetara jo behar izan zuen. 1871n Fiann irlandar iraultzaileen aurka borrokatzearen aldeko deia luzatu zien bere jarraitzaileei, eta Kanadako gobernuaren eskerrak jaso zituen horrengatik. 1873an diputatu aukeratu zuten, baina parlamentutik egotzi eta legez kanpo utzi zuten 1875ean, bost urtez. 1879tik 1884ra Montanako estatuan bizi izan zen, Estatu Batuetan, eta 1884an deitu zioten Kanadako mendebaleko indiarrek eta mestizoek beren eskubideen alde borroka zedin, Kanadako gobernuaren aurrean; hala, itzuli eta gobernu burujabe bat osatu zuen, 1885eko martxoan. Kanadako gudarosteak atxilotu, epaitu eta urkatu zuen, urte bereko azaroan. Kanadako indiarren mugimendu nazionalisten aitzindaritzat hartu izan da Louis Riel."}
{"id": "271756", "revid": "28807", "url": "https://eu.wikipedia.org/wiki?curid=271756", "title": "Francesco Castelli", "text": ""}
{"id": "271757", "revid": "336", "url": "https://eu.wikipedia.org/wiki?curid=271757", "title": "Manuel P\u00e9rez Mart\u00ednez (P\u00e9rez apaiza)", "text": "Gregorio Manuel P\u00e9rez Mart\u00ednez (ezizenez \"Cura P\u00e9rez\" eta \"Poliarco\"; Alfamen, Zaragoza, Espainia, 1943 - Santander, Kolonbia, 1998) espainiar apaiz ohia eta Kolonbiako ELN (Ej\u00e9rcito de Liberaci\u00f3n Nacional) gerrillako buruzagia izan zen.\nBiografia.\n1959an Zaragozako apaizgaitegian sartu zen, eta filosofiako ikasketak egin zituen. 1962an Obra de Cooperaci\u00f3n Sacerdotal Hispano-Americana (OCSHA) elkartearekin bat egin zuen, eta teologia ikastera joan zen Madrila. 1966an ordenatu zuten apaiz, eta hiru urtez parrokia batean jardun ondoren, Santo Domingora (Dominikar Errepublika) joan zen, La\u00edn eta Gracia apaizekin. Handik, Kolonbiara jo zuen, 1968an, Jos\u00e9 Antonio Jim\u00e9nez apaizarekin.\nLa\u00ednekin bat eginik, Cartagena de Indiasera joan ziren hirurak, eta 1968an gizarte- eta politika-zereginak betetzen zituzten apaizek osaturiko Galconda mugimenduko kide nagusietakoa izan zen P\u00e9rez. 1969an Espainiara egotzi zituzten, baina ezkutuan itzuli eta ELN gerrillan sartu zen, La\u00edn eta Graciarekin batera.\n1973an gudarosteak eraso gogorra egin zion gerrillari, eta P\u00e9rezek hartu zuen gerrillaren antolaketa eraberritzearen ardura; bera izan zen buruzagi eta arduradun politikoa aurrerantzean. 1989an eskumikatu egin zuten, Araucako gotzainaren hilketa zela-eta. 1991tik 1992ra bitartean, gobernuarekin elkarrizketak izan zituzten ELN eta FARC (Fuerzas Armadas Revolucionarias de Colombia) gerrillek, baina huts egin zuten.\nErnesto Samperren gobernuarekin bake-hitzarmena sinatu zuen 1994an, baina 1996an hauteskundeak bertan behera gera zitezela eskatu zuen, eta sabotajea iragarri zuen. 1998an hil zen mendialdean."}
{"id": "271758", "revid": "28807", "url": "https://eu.wikipedia.org/wiki?curid=271758", "title": "Cura P\u00e9rez", "text": ""}
{"id": "271759", "revid": "28807", "url": "https://eu.wikipedia.org/wiki?curid=271759", "title": "Poliarco", "text": ""}
{"id": "271760", "revid": "28807", "url": "https://eu.wikipedia.org/wiki?curid=271760", "title": "Gregorio Manuel P\u00e9rez Mart\u00ednez", "text": ""}
{"id": "271761", "revid": "56334", "url": "https://eu.wikipedia.org/wiki?curid=271761", "title": "Richard Smalley", "text": "Richard Errett Smalley (Akron, Ohio, 1943ko ekainaren 6a - Houston, 2005eko urriaren 28a) estatubatuar kimikari eta fisikaria izan zen.\nBiografia.\nMichigango Hope Collegen egin zituen kimikako lehen ikasketak; Michigango Unibertsitatean eskuratu zuen lizentzia 1965ean, eta handik zortzi urtera doktore izendatu zuten Princetongo Unibertsitatean. Ondoren irakasle gisa lan egin zuen, eta 1981ean katedra eskuratu zuen. 1973an Chicagoko Unibertsitatera aldatu zen Smalley, eta 1976an Houstongo Rice Unibertsitatean hasi zen irakasle eta ikerketa-buru gisa. Smalleyk eta haren lankide Robert F. Curlek atomoek zenbait sustantziaren multzo txikietan duten egoera ikertu zuten. Smalleyk laser izpien bidez gaiak lurruntzeko sistema bat asmatu zuen, zeinaren bidez lurrundutako atomoek berak kontrolatzeko moduko multzoak osatzen zituzten, eta horrela gaiei buruzko ikerketak egin zitzaketen. 1984an Kroto zientzialariak sistema hura karbonoarekin erabiltzeko proposamena egin zion. Horrela, egitura esferikoak osatzen dituzten karbonozko atomo sail berri bat, \"fullereno\" izenekoa, aurkitu zuen Smalleyk, eta kimikaren baitan alor berri bat sortu zuen. Aurkikuntza horri esker Kimikako Nobel Saria eman zieten Smalley, Kroto eta Curl zientzialariei 1996an. Harrezkero, fullerenoen egituren inguruko lanak egiten jarraitu dute, eta erakutsi dute posible dela atomo espezifikoak txertatzea egitura horietan; aurkikuntza horri esker ate berriak zabaldu dizkiote industrian eta medikuntzan duten aplikazioari. 1997an Rice Unibertsitateko Nanoeskalen Zientzia eta Teknologia Zentroko zuzendari izendatu zuten. 2005. urtean hil zen Houstoneko M.D. Anderson Cancer Center ospitalean leuzemia baten ondorioz."}
{"id": "271763", "revid": "512", "url": "https://eu.wikipedia.org/wiki?curid=271763", "title": "John Arden", "text": "John Arden (Barnsley, Yorkshire, Ingalaterra, 1930eko urriaren 26a - Galway, Irlanda, 2012ko martxoaren 28a) ingelesezko antzerkigilea izan zen.\nBizitza.\nCambridgeko Unibertsitatean ikasketak egin, eta arkitekto gisa lan egin zuen, antzerkigintzan hasi aurretik. Laster bereganatu zituen laudorioak bere lanetan, Brechten antzera, neurtitzak, prosa eta abestiak nahasten zituelako. Hasieran ez zuen inoren aldeko jarrerarik hartu, baina 1960ko hamarkadan \"borrokalari bilakatu naiz\" aldarrikatu eta helburu sozialista iraultzaileekiko konpromisoa agertu zuen.\nUrte haietan britainiar gizartea gogor kritikatu zuen Angry Young Men taldeko kide ezaguna izan zen.\n1972az geroztik, antzerki herrikoiaren bitartez adierazi zuen filosofia berria bere emazte Margaretta D'Arcy antzezlearekin batera. Bere antzerki-lanen artean, \"Live like Pigs\" (1958, \"Zerriak bezala bizi\") eta \"The Workhouse Donkey\" (1963, \"Babesetxeko astoa\") Ingalaterrako iparraldean kokatuak dira; \"Sergeant Musgrave\u00b4s Dance\" (1959, \"Musgrave sarjentuaren dantza\"), berriz, gerraren aurkako alegoria da, eta Ardenen antzerki-lanik garrantzitsuenetakoa.\nIrlandako heroi politikoaren bizitza laburki biltzen duen \"The Non-Stop Connolly Cycle\" (1976, \"Connollyren amaigabeko zikloa\") antzerki-lana Dublinen antzeztu zuten, eta bertan antzezle profesional eta amateur ugarik parte hartu zuen. Beste antzerki-lan aipagarriak dira: \"The Waters of Babylon\" (1957, \"Babiloniako urak\"); \"Left-handed Liberty\" (1965, \"Duda-mudako askatasuna\"); \"The Happy Haven\" (1961, \"Zorioneko kaia\") eta \"The Hero Rises Up\" (1968, \"Heroia altxatu egin da\"), azken bi hauek emaztearekin elkarlanean idatzitakoak.\n1978an, \"Nabaritasuna eskaini\" saiakeran azaldu zituen bere ikuspuntuak.\nObra hautatua.\nAntzezlanak.\nMargaretta D'Arcyren laguntzarekin egindakoak:"}
{"id": "271765", "revid": "512", "url": "https://eu.wikipedia.org/wiki?curid=271765", "title": "Alan Garc\u00eda P\u00e9rez", "text": "Alan Garc\u00eda P\u00e9rez (Lima, 1949ko maiatzaren 23a - ibidem, 2019ko apirilaren 17a) perutar politikaria eta legegizona izan zen. Peruko lehendakaria izan zen 1985-1990 eta 2006-2011 bitartean.\nBizitza.\nLimako San Marcos Unibertsitatean zuzenbide-ikasketak egin zituen eta Madrilgo Unibertsitate Complutensean doktoregoa lortu. Sorbonan eta Parisko Latinoamerikako Goi Ikasketen Institutuan osatu zituen ikasketak. 1978. urtean, Perura itzuli zen, Amerikar Herri Aliantza Iraultzailearen (APRA) sortzaile V\u00edctor Ra\u00fal Haya de la Torrek hala eskatuta, eta politika-lanetan murgildu zen buru-belarri. Ahaldun aukeratu zuten 1980an, eta batzar konstituziogileko kidea izan zen. 1982. urtean APRA alderdiko idazkari nagusi izendatu zuten, eta 1984an lehendakaritzarako hauteskundeetarako hautagai aurkeztu. 1985eko hauteskundeak irabazi eta lehendakari-kargua eskuratu zuen (1985-1990).\nBere agintaldian, Latinoamerikaren batasunaren alde lan egin zuen, eta hasieran Nazioarteko Diru Funtsaren asmoei aurre egiten ahalegindu zen. Dena dela, agintaldiak aurrera egin ahala, haserrea nagusituz joan zen hainbat sektoretan, nazionalizazio-politika bideratu zuelako; militarrek indar gehiago nahi zuten, Peruko Alderdi Komunistaren gerrilla-taldeari aurre egiteko neurri gogorragoak eskatzen zituzten-eta, azkenik, APRA alderdiko agintaritzatik aldendu zuten, alderdiko krisi baten ondorioz. Presio handia jaso zuen, eta azkenik, Nazioarteko Diru Funtsaren eta Munduko Bankuaren laguntza eskatu behar izan zuen. 1990ean Alberto Fujimorik hartu zuen Peruko lehendakari-kargua, eta, 1992an estatu-kolpea egin zuenez gero, Kolonbian eta Frantzian bizi izan zen Alan Garc\u00eda.\nFujimoriren diktadura eroritakoan, Garc\u00eda Perura itzuli zen, eta 2001. urteko hauteskundeetara aurkeztu bazen ere, Alejandro Toledok irabazi zituen. Garc\u00eda oposizioko burua izan zen (2001-2006). 2006ko hauteskundeak, ordea, irabazi egin zituen, eta lehendakari-kargua eskuratu zuen (2006-2011).\nBere burua hil zuen 2019ko apirilaren 17an."}
{"id": "271766", "revid": "28807", "url": "https://eu.wikipedia.org/wiki?curid=271766", "title": "Alan Garc\u00eda", "text": ""}
{"id": "271767", "revid": "512", "url": "https://eu.wikipedia.org/wiki?curid=271767", "title": "Jean Louis", "text": "Jean-Louis Berthault (Paris, - Palm Springs, Kalifornia, ) frantses jantzi-diseinugilea izan zen. Dekorazio-arteak ikasi zituen Parisen. Han ikasitakoak eragina izan zuen bere diseinu-lanetan. Agn\u00e8s Drecollen Parisko jantzi-etxean hasi zen lanean, diseinugile gisa. New Yorkera joan zen bisitan, eta hango giroak liluratuta, bertan gelditu zen. Hattie Carnegierekin lan egin zuen zazpi urtez, Parisko moda Ameriketako bezeroen nahierara egokitzen. 1930eko hamarkadan, Windsorreko dukesak beretzat hartu zuen Little Carnegie Suit markaren sortzaileetako bat izan zen. Bezeroen artean, hainbat antzezle izan zituen, eta haien bidez, Columbia zinema-estudioetan hasi zen 1943an lanean. Hamazazpi urtez egon zen bertan, filmetarako jantzi-diseinua egiten. Zinemako izar askoren diseinatzailea izan zen filmetan, hala nola, Rita Hayworth, Judy Holliday, Rosalind Russell, Joan Crawford, Lana Turner, Doris Day, Katharine Hepburn, Vivien Leigh, Julie Andrews eta Liv Ullmanena. Jean Louis Inc. izeneko joskintza-etxea sortu zuen Beverly Hillsen, eta Hollywoodeko izarrez gainera, beste bezero famatu asko izan zituen. Hala ere, ez zion filmetan lan egiteari utzi. 1956an Jantzien Oscar Saria eman zioten \"Urrezko Cadillac\" filmagatik. Marilyn Monroek Madison Square Gardenen \"Happy Birthday Dear President\" abestia kantatzeko 1962an jantzi zuen soinekoa ere berak diseinatu zuen. Hainbat film ospetsuren jantziak diseinatu zituen: \"Gilda\" (1946), \"Shangaiko dama\" (1947), \"Carmen\" (1948), \"Salome\" (1953), \"Agurren dantza\" (1960)."}
{"id": "271768", "revid": "28807", "url": "https://eu.wikipedia.org/wiki?curid=271768", "title": "Jean-Louis Berthault", "text": ""}
{"id": "271769", "revid": "336", "url": "https://eu.wikipedia.org/wiki?curid=271769", "title": "Giorgio Manganelli", "text": "Giorgio Manganelli (Milan, 1922ko azaroaren 15a - Erroma, 1990eko maiatzaren 28a) italiar idazlea izan zen. Grupo 63 izenaz ezagutzen den italiar idazleen taldeko kidea izan zen, baina bere idazkera eta gogoetak nahiko independenteak izan ziren beti, eta ez zitzaion erabat atxiki talde haren aitzindarien esperimentalismoari.\nEleberriak, aitorpen-liburuak, saiakerak eta erreportaje-liburuak eman zituen Manganellik argitara, eta bere lanetan idazkera jasoa, xehetasunen zalea, birtuosoa sarritan, erabili zuen. Bere prosa narratiboan fikzioa eta aitorpenak edo gogoetak (pentsalari handia baitzen) nahasten dira, eta existentziaren ezinegonaren gaia lantzen du beti, heriotza eta ezerezaren inguruan. Aldi berean, literaturaren ikuspegi manieristaren alde egin zuen, osagai surrealisten bidez bere pertsonaien inguruan irudizko mundu bat osatuz. Bere kontakizunen artean aipatzekoak dira, batez ere, \"Hilarotragedia\" (1964), \"Nuovo commento\" (1969, \"Iruzkin berria\"), \"Agli dei ulteriori\" (1972,\" Ondoko jainkoei\"), \"Pinocchio: un libro parallelo\" (1977, \"Pinotxo: liburu paralelo bat\"), \"Centuria\" (1979, \"Mendea\"), \"Amore\" (1981, \"Maitasuna\"), \"Discorso dell' ombra e dello stemma\" (1982, \"Itzalaren eta ezkutuaren diskurtsoa\"), \"Dall'inferno\" (1985,\" Infernutik\"), \"A y B\" (1986) eta \"La notte\" (\"Gaua\", egilea hil ondoren argitaratua). Saiakera liburuen artean, berriz, \"La letteratura come menzogna\" (1967,\" Literatura gezur gisa\") eta \"Angosce de stile\" (1981,\" Ezinegon estilistikoak\") dira azpimarratzekoak, eta erreportajeetan, berriz, \"Cina e altri orienti\" (1974, \"Txina eta beste ekialde batzuk\") bidaia-liburua."}
{"id": "271770", "revid": "56334", "url": "https://eu.wikipedia.org/wiki?curid=271770", "title": "Joanot Martorell", "text": "Joanot Martorell (Valentzia, c. 1413 - Valentzia, 1465) valentziar idazlea izan zen. Valentziako zaldun aristokrata baten semea zen.\nGaztaroan, zaldungoko legeei jarraituz, bere arrebari ohorea lapurtu zion zaldun bat desafiatu zuen, eta Ingalaterrako Henrike IV.a jarri zuen borrokaren lekuko eta epaile. Bizitzan zehar behin baino gehiagotan izan zituen horrelako desafioak, ohitura hori ordurako anakronikoa bazen ere.\nLanak.\nMartolellena da \"Tirant Lo Blanc\" zaldungo liburua. Katalanez idatzita dago, eta 1490ean argitaratu zen lehen aldiz, Valentzian. Cervantesen hitzetan, salbuespena da zaldungo generoaren barruan, fantasiarik ez dagoelako, pertsonaiak bat datozelako historiarekin eta lekuak errealismoz deskribatzen direlako."}
{"id": "271771", "revid": "1545", "url": "https://eu.wikipedia.org/wiki?curid=271771", "title": "Miranda Richardson", "text": "Miranda Richardson (Lancashire, Ingalaterra, 1958ko martxoaren 3a) britainiar antzezlea da.\nBiografia.\nArte Dramatikoko ikasketak egin zituen, Bristoleko Unibertsitatean eta Old Vic eskolan. Bere eskualdeko antzokian egin zuen debuta, eta Britainia Handiko telebistan lan egin zuen gero. Han ospe handiko zinema-izar bilakatu zen. Londresen, paper bat lortu zuen \"Moving\" (1981) obran, Queen's Theatren, eta gero Derby, Bristol eta Lancasterreko antzokietan aritu zen.\nMike Newell zinema-zuzendariak Ruth Ellisen papera eskaini zion, Britainia Handian urkamendian hiltzera kondenatu zuten azken emakumearena, \"Arrotz batekin dantzan\" (1985) filmean. Izugarrizko arrakasta izan zuen, bai ikusleen bai kritikarien artean, obsesioaren eta sexu-bulkadaren antzezpen harrigarria egin zuelako. Handik aurrera kalitate handiko antzerki-lanetarako deitu zuten: \"Edmond \"(1986, David Mamet); \"Etta Jenks\" (1990, Marlene Meyer).\nEuropar filmetan egin dituen lanek ospe handia eman diote, batez ere Estatu Batuetan. \"Damage\" (1992, Louis Malle) filmean egindako lanarengatik bigarren mailako antzezle onenaren Oscar sarirako izendatu zuten, bere belaunaldiko antzezle onenetako bat dela berretsiz. Beste lan aipagarri batzuk: \"The Innocent\" (1984), \"Transmutations\" (1986), \"Eat the Rich\" (1987), \"Empire of the Sun\" (1987), \"El sue\u00f1o del mono loco\" (1990), \"The Fool\" (1990), \"Enchanted April\" (1991), \"The Crying Game\" (1992), \"Century\" (1993), \"Sleepy Hollow\" (1999), \"The Hours\" (2002), \"Paris, je t'aime\" (2006)."}
{"id": "271773", "revid": "58701", "url": "https://eu.wikipedia.org/wiki?curid=271773", "title": "Carl Andre", "text": "Carl Andre (Quincy, Massachusetts, AEB, 1935eko irailaren 16a -) estatubatuar eskultorea da.\nBiografia.\nMassachusettsen ikasi ondoren, 1954an Europara etorri eta Stonehengeko hondakinak eta neolitoko beste aztarnategi batzuk bisitatu zituen, eta gero bere lanean eragin handia izango zuen antolamendua aurkitu zuen han. 1957an New Yorkera joan zen bizitzera, eta 1959an Frank Stella ezagutu eta urte batzuetan estudio berean lan egin zuten biek. Garai honetan hasi zen, Stellaren koadro minimalisten eraginez, tamaina handiko eskulturak egiten. Egurrez landutako lehen eskultura haiek (\"Last Ladder\" eta \"Pyramid\", 1959), Brancusiren obrak beregan pizten zuen interesa erakusten dute.\nGero Pennsylvaniako tren-konpainian aritu zen lanean lau urtez (1960-1964), eta harrezkero bere eskulturak horizontalean eta modulu multzotu eta errepikatuetan oinarriturik antolatu zituen. Pixkanaka, bertikaltasuna utzi eta Andreren eskulturak leku-eskultura bilakatu ziren, non erabilitako materialak (altzairua, kobrea, egurra, adreiluak) sistematikoki antolatzen baitira lurrean.\n1964an handik gutxira \"minimalismo\" izenaz ezagutuko zen joerako egileen talde-erakusketa batzuetan parte hartu zuen, eta 1965ean bere bakarkako lehen erakusketa egin zuen New Yorken. 1966an adreilu erregogorrez egindako \"Lever\" eskultura erakutsi zuen New Yorkeko \"Primary Structures\" erakusketan. Erakusketa hau erabakigarria izan zen Andreren lana onartu eta talde minimalistaren barruan sailkatzeko. Geroago Haga (1968), Kassel (1968) eta Bernako (1969) erakusketetan ere parte hartu zuen.\nEskulturaz gain, Andrek ere poesia idatzi zuen, hitzekin irudiak egiten zituen, gramatika-ordenari jaramonik egin gabe.\n1988. urtean, Andre bere emaztea (Ana Mendieta) hiltzeagatik epaitua eta absolbitua izan zen."}
{"id": "271774", "revid": "46380", "url": "https://eu.wikipedia.org/wiki?curid=271774", "title": "Lawrence Block", "text": "Lawrence Block (Buffalo, Ameriketako Estatu Batuak, 1938ko ekainaren 24a) ingelesezko idazlea da.\nLawrence Block Estatu Batuetako eleberri beltzak idazten dituen idazle ezaguna. Blocken eleberriek umore-dosia dute eta New Yorken kokatzen dira. Bere lehenengo lanak (50ko hamarkadakoak), izengoiti batekin argitaratu zituen, eta aldizkari pornografikoetarako ziren. Ofizialki 1957ean argitaratu zuen lehenengo eleberri beltza: \"You can\u00b4t lose\". Orduz gero, oso karrera emankorra izan du, 50 eleberri beltz eta 100 ipuin baino gehiago argiratu ditu, besteak beste. 1993. urtean, AEBetako Misterio Idazleen Elkartearen Maisu izendatua izan zen."}
{"id": "271775", "revid": "512", "url": "https://eu.wikipedia.org/wiki?curid=271775", "title": "Abram Samoilovitx Besikovitx", "text": "Abram Samoilovitx Besikovitx (, Berdyansk, Errusia (gaur egungo Ukraina), 1891ko urtarrilaren 23a - Cambridge, Ingalaterra, 1970eko azaroaren 2a) Errusiar matematikaria izan zen.\nSan Petersburgon ikasi zuen, Markoven zuzendaritzapean, eta analisiaren arloa landu zuen, gehienbat; 1912an graduatu zen. 1917an matematikako irakasle izendatu zuten Permen (gero Moskuko Unibertsitatea izango zena). Hurrengo urtean, katedra bat lortu zuen San Petersburgon. 1924an Copenhagenera joan zen, Rockefeller beka batekin, eta han Harald Bohrrekin lan egin zuen. Oxforden egon ondoren, postu bat lortu zuen Liverpoolen, eta 1927an Cambridgera itzuli zen. 1950ean Littlewoodek utzitako Cambridgeko Rouse Ball matematikako katedra eman zioten, eta postu hori bete zuen, erretiratu zen arte (1958). Hala ere, erretiratu ondoren, Estatu Batuetako unibertsitate askotan ibili zen; azkeneko urteak Cambridgeko Trinity Collegen eman zituen.\nBesikovitxek ekarpen ugari egin zituen geometria fraktalean. Hala ere, bere lanik garrantzitsuena funtzio ia periodikoen azterketa izan zen. Lortutako emaitzak \"Almost periodic function\" (1932, \"Funtzio ia periodikoa\") liburu eraginkorrean argitaratu zituen. Horrela, bere lorpenetako bat 1917az geroztik azalduta zegoen Kakeyaren problemaren ebazpena izan zen.\nOhore ugari jaso zuen Besikovitxek: Cambridgeko Unibertsitatearen Adams saria funtzio ia periodikoetan egindako lanari esker (1930), Zientzia Naturalaren Aurrerapenerako Londresko Errege Elkartearen Sylvester domina funtzioen teoria ikertzeagatik (1952), eta Londresko Elkarte Matematikoaren De Morgan domina (1950). Bestalde, 1934an Zientzia Naturalaren Aurrerapenerako Londresko Errege Elkarteko kide ere hautatu zuten. Bere omenez 16953 Besikovitx sateliteak bere izena darama."}
{"id": "271776", "revid": "512", "url": "https://eu.wikipedia.org/wiki?curid=271776", "title": "Kurt Marti", "text": "Kurt Marti (Berna, 1921eko urtarrilaren 31 - 2017ko otsailaren 11) suitzar idazlea izan zen.\n1953az gero apaiz gisa jardun zuen, eta gerra hotzaren garaian iraultzailetzat eta komunisten aldekotzat hartua izan zen. Susmo horiek eragin handia izan zuten beragan, eta eragin hori eta alternatiboa izan daitekeen ororen aurreko konfiantzarik eza nabarmentzen da \"Zum Beispiel Bern 1972\" (\"Esaterako, Berna\" \"1972,\" 1973) izenburuko bere egunkari politikoan. Marti abertzale kritikoa izan zen, beraz, baina era berean hizkuntzaren eraberritzaile handitzat hartua da; idazketa jolas gisa ikusten zuen, inongo helbururik gabeko jolasa, baina dibertigarria, eta ondorio iraultzaileekikoa. 1959. urtean \"Republikanische Gedichten\" \"(Olerki errepublikanoak)\" argitaratu zituen, Suitzako egoera politikoa harturik gaitzat; olerki horietan bere konpromiso eza nabarmentzen zuen, eta erdi-mailako klasearen botererik eza. Apaiz jarduteak eragin handia izan zuen bere obra literarioan, bere fede erlijiosoaren adorea eta bere ideia utopikoak ezinbesteko osagaiak izan baitziren, esaterako, \"Dorfgeschichten\" (1960, \"Herriaren kontakizunak\"), \"B\u00fcrgerliche Geschichten\" (1981, \"Kontakizun burgesak\") eta \"Nachtgeschichten\" (1987, \"Gaueko kontakizunak\") kontakizunak idazteko. Bestalde, Marti da dialektoa literatura adierazpenerako hizkuntza dela dioen ideiaren aldeko sutsuenetako bat, eta horren erakusgarri dira \"Rosa loui\" (1967) olerki-bildumako lanak. 1998. urtean \"Hileta otoitzak\" olerki-liburua eman zuen argitara, hildakoak lurperatzeko eta bizi kontsolamendua emateko zereginaren poetizazioa agertzen duena."}
{"id": "271777", "revid": "46380", "url": "https://eu.wikipedia.org/wiki?curid=271777", "title": "Isidre Nonell", "text": "[[Fitxategi:Isidre Nonell 1908 - Estudi.jpg|thumb|alt=Description=\n[[Kategoria:Kataluniako margolariak]]\n[[Kategoria:Bartzelonarrak]]\n[[Kategoria:XIX. mendeko margolariak]]\n[[Kategoria:XX. mendeko margolariak]]\n[[Kategoria:Kataluniako margolariak]]\n[[Kategoria:Modernismoaren margolariak]]\n[[Kategoria:Bartzelonan hildakoak]]"}
{"id": "271779", "revid": "58701", "url": "https://eu.wikipedia.org/wiki?curid=271779", "title": "James Baker", "text": "James Addison Baker, III.a (Houston, Texas, AEB, 1930eko apirilaren 28a -) estatubatuar politikaria da.\nBiografia.\nPrincetongo Unibertsitatean ikasi ondoren, 1952-1954 bitartean Itsas Armadan soldadutza egin eta zuzenbide-ikasketak egin zituen Texasko Unibertsitatean. 1957-1975 bitartean abokatutzan jardun zuen, eta 1970az geroztik buru-belarri sartu zen politikagintzan.\nAlderdi Errepublikanoko hainbat kanpainetan parte hartu ondoren, Etxe Zuriko idazkari nagusi, Segurtasunerako Kontseilu Nazionalaren buru eta atzerri-politikarako aholkulari izan zen Ronald Reaganen lehen agintaldian (1981-1985), eta Altxor Publikoaren idazkari bigarrengoan (1984-88). Kargu horretan zegoela egin zion Nazioarteko Diru Funtsari Baker Plana deritzon Hirugarren Munduko herrialdeei beren kanpo-zorra gutxitzen laguntzeko proposamena.\nGeorge Bush lehendakariaren agintaldian, berriz, Estatu-idazkari izan zen Baker; kargu horretatik Ekialde Hurbilerako politikan, batez ere Persiako golkoko gerra garaian, parte hartu zuen eta Gorbatxovek gobernatzen zuen Sobiet Batasunarekiko hurbilketa eginez jarraitu zuen.\n1992an Bushen berrautaketarako kanpaina zuzentzeko utzi zuen Estatu-idazkaritza, baina ez zuen bere helbururik lortu. Gero merkataritzako aholkulari bilakatu zen, 1997an Nazio Batuen Erakundeko idazkari nagusiak Mendebaldeko Saharan bizi den gatazkarako NBEaren ordezkari izendatu zuen arte. Fronte Polisarioaren eta Marokoren arteko hainbat bilera eta elkarrizketa antolatu ondoren, 1998an Saharari buruzko erreferenduma egiteko hitzarmena lortu ahal izan zen. Hala ere, 2004. urtean, elkarrizketek aurrera egiten ez zutela ikusita, NBEaren ordezkari izateari utzi zion."}
{"id": "271780", "revid": "28807", "url": "https://eu.wikipedia.org/wiki?curid=271780", "title": "James Addison Baker", "text": ""}
{"id": "271781", "revid": "6327", "url": "https://eu.wikipedia.org/wiki?curid=271781", "title": "Gramatika genero", "text": ""}
{"id": "271782", "revid": "6327", "url": "https://eu.wikipedia.org/wiki?curid=271782", "title": "Gramatika-genero", "text": ""}
{"id": "271785", "revid": "6327", "url": "https://eu.wikipedia.org/wiki?curid=271785", "title": "Genero gramatikala", "text": ""}
{"id": "271786", "revid": "512", "url": "https://eu.wikipedia.org/wiki?curid=271786", "title": "Steen Eiler Rasmussen", "text": "Steen Eiler Rasmussen (Kopenhage, Danimarka, 1898ko urtarrilaren 9a - Kopenhage, 1990ko ekainaren 19a) daniar arkitektoa izan zen.\nBiogafia.\nHogei urte zituela, ikaskide batekin elkartuta, hirigintzako hiru lehiaketa irabazi zituen. Handik hiru urtera, Danimarkako Arte Ederretako Errege Akademiako batzordeko kide bihurtu zen; garai horretan, bestalde, Italian eta Txinan barrena bidaiatu zuen. Bidaia horietatik itzuli zenean, hirigintzako aulkia sortu zuen Errege Akademian. Familia bakarreko etxebizitzen ikerketan aritu zen, batez ere, Rasmussen, Londresen 1927an egin zuen egonaldi baten ondoren. Kezka horren ondorioz, 1934an lan bat idatzi zuen: \"London, the Unique City\" (\"Londres, hiri berezia\"). Lan horretan Rasmussenek hiri sakabanatu horren merituak deskribatzen ditu, eta hiri ideal gisa aurkezten du. Hala, Rasmussenek Europa kontinentaleko hirien kontra egiten zuen, Parisen kontra, batez ere.\nArkitekto gisa klasizismoa, funtzionalismoa eta modernismoa landu zituen, hurrenez hurren. Balio humanistak, erosotasuna, intimitatea nabarmentzen zituen, haren iritziz etxebizitzak bertan biziko direnen arabera eraiki behar baitira, eta ez, hortaz, kanpotik begiratzeko. 1938. urtetik aurrera, irakasle gisa lan egin zuen. Hala ere, ospetsu egin zen idazle gisa eta eskema ezagun baten egile gisa: bost behatzeko plana Kopenhage handitzeko (1948). 1932tik 1938ra bitartean, Kopenhageko hirigintzako bulegoko kide izan zen, eta garai horretan proposatu zen, hain zuzen, hiria bost ardatzen arabera zabaltzea. 1949an \"Hiriak eta arkitektura\" lana argitaratu zuen, argitasun pedagogiko handikoa."}
{"id": "271787", "revid": "58701", "url": "https://eu.wikipedia.org/wiki?curid=271787", "title": "Jacques B\u00e9nigne Bossuet", "text": "Jacques B\u00e9nigne Bossuet (Dijon, Frantzia, 1627ko irailaren 27a - Meaux, Frantzia, 1704ko apirilaren 12a) teologoa eta frantsesezko idazlea izan zen.\nBiografia.\nBere jaioterriko jesuitetan lehen ikasketak egin ondoren, Parisa aldatu zen. 1652an apaiz eginik, Metzen egon zen 1658 arte. Berriro Parisa itzulirik (1659), predikuak egiteari lotu zitzaion bete-betean, San Bizente Paulekoaren aholkuz. 1662an Garizumako predikuak egin zituen erregearen eta gortearen aurrean. Ildo beretik, handiki batzuen ohoretan eginiko hileta-predikuek ospe handia ekarri zioten.\nCondomeko apezpikua zela (1659), erregegaiaren irakasle izendatu zuten, eta 1670etik 1680ra eginbide hori bete zuen. Haren ikaslearentzat egindako obra aipagarriak dira \"Discours sur l\u00b4histoire universelle\" (1681) eta \"Politique tir\u00e9e des propres paroles de l\u00b4Ecriture Sainte\" (bukatu gabea eta 1709an argitaratua).\nGero, 1681ean, Meauxeko apezpiku izendatu zuten. Protestanteen aurkako borroka teologikoari ekin zion: \"Histoire des variations des \u00e9glises protestantes\" (1881), \"Advertissements aux protestants\" (1689-1691). Gero, kietismoaren eztabaidan esku hartu zuen, F\u00e9nelonen aurka: \"Relation sur le qui\u00e9tisme\" (1698). Antzerkiaren etsai agertu zen: \"Maximes et r\u00e9flexions sur la com\u00e9die\" (1694). Bizitzaren azken aldi horretan hizlari sakratu gisa jardun zuen berriro, hileta-prediku gehiago eginez. Moralista, teologo eta politiko gisa ortodoxiari atxikia, \"Biblia\" eta \"Apokalipsi\"ko ikuskariz beteriko predikuetan pasarteen erritmoak, hiztegiaren joritasunak eta irudien lirismoak ahalmen poetiko berezia damaiote bere jardunari."}
{"id": "271788", "revid": "512", "url": "https://eu.wikipedia.org/wiki?curid=271788", "title": "Cessna", "text": "Cessna Aircraft Company Estatu Batuetako enpresa da, turismorako eta negozioetarako hegazkinak egiten dituena, alor horretako munduko nagusietako bat. Cessna 172 hegazkin erabilgarri arin modelo ezagunaren ekoizlea da.\nClyde Cessnak sortu zuen; Lehen Mundu Gerra hasi aurretik beste diseinatzaile handi batzuekin hasi zen lanean, baina 1927an bere enpresa sortzea erabaki zuen. 1945ean egin zuen lehenengo hegaldia \"Cessna 140\" turismorako hegazkinak, hegoak altuak eta fuselajea metalezkoa zuena. Modelo horren ondoren, lau lagunentzako bertsioa egin zen, \"170\" izeneko modeloa. Hegazkin haiek izugarrizko arrakasta izan zuten eta \"180\" modeloaren 6.000 hegazkin baino gehiago egin dira. Sail hori etengabe hazi eta berritu da, eta aipagarriak dira \"150\", \"187\", bi motorreko \"Model 310\", edo bi motorreko \"377\" modeloak. Hegazkin militarrak ere egin ditu Cessna enpresak; esate baterako, entrenamendurako \"T-37\" erreaktorea, 1967an martxan jarria. Negozioetarako hegazkinek izan dute, hala ere, ospe handiena Cessna etxeko produktuetan.\nNegozioetarako erreaktoreetan hasi aurretik, enpresak diseinatuak zituen era horretako hainbat hegazkin helizedun, \"Cessna 411\" adibidez, edo \"421 Golden Eagle\", biak 1960ko hamarraldian sortuak. Hamarraldi horren bukaeran sortu zen negozioetarako etxe horretako lehenengo erreaktorea, \"Cessna 500 Citation\". Hala, negozioetarako hegazkin helizedunak eta erreakzioko modeloak, bietarakoak, egin ditu lantegiak. Lehenengoen artean aipatzekoak dira \"411\" eta \"404 Titan\", eta bigarrenen artean, berriz, \"Citation II, III, V, VII\" eta \"Citation X\", guztietan bizkorrena eta indartsuena."}
{"id": "271789", "revid": "201", "url": "https://eu.wikipedia.org/wiki?curid=271789", "title": "Kisho Kurokawa", "text": " (Kanie, Aichi, - Tokio, ) japoniar arkitektoa izan zen.\nTokion egin zituen arkitekturako ikasketak (1957). 1960an, Kenzo Tange eta Fumihiko Makirekin batera, Metabolistak izeneko talde bat sortu zuen. Talde hark filosofia- eta arkitektura-molde berritzailea bultzatzen zuen: tradizioa hausten saiatzen ziren, eta aldaketa erradikalak proposatzen zituzten. Dena dela, zenbait lan arrakastatsuren ondoren (EXPO 70, Osakan), taldea desegin egin zen. Lehen begi-kolpean Kurokawaren obrak arraroa, bitxia, zaila eta apetatsua eman dezake, baina ongi pentsatutako arkitektura da, esanahiz eta sinbolismoz betea. Ez dauka zerikusirik tradizionalismoarekin, eta ez du arkitektura-obraren osagarri izan daitezkeen beste adierazpen artistikoen laguntza ukatzen. Horren adibide argi bat Nagoyako Udaleko Arte Museoa da (1987). Museo horretan eta beste eraikin askotan, Kurokawak \"engawa\" kontzeptua erabiltzen eta ikertzen du; izen hori ematen zaio aldi berean publikoa eta pribatua den espazio mistoari. Baina Kurokawak tradizioa ukatzeaz gainera, arkitektura modernoa kritikatzen zuen. Haren ustez, arkitektura modernoa herri eta eskualde guztientzat unibertsala izan nahi zuen mendebaldeko arkitekturaren mendean zegoen, eta benetako arkitekturak eta kultura modernoak herrialde guztien kulturaren eta arkitekturaren elkar-hartzearen eta sintesiaren ondorio izan behar luke. Lan aipagarrienak: Nakagin Kapsula Dorrea (1972, Tokio); Arte Modernoko Museoa (1982, Urawa), Udaleko Arte Museoa (1987, Nagoya); Gaurko Artearen Museoa (1988, Hiroshima)."}
{"id": "271791", "revid": "336", "url": "https://eu.wikipedia.org/wiki?curid=271791", "title": "Hilary Putnam", "text": "Hilary Whitehall Putnam (Chicago, Illinois, 1926ko uztailaren 31 - Boston, Massachusetts, 2016ko martxoaren 13a) estatubatuar filosofoa izan zen.\nPennsylvania, Harvard eta Kaliforniako unibertsitateetan egin zituen ikasketak. 1956tik aurrera filosofia-irakaslea izan zen Harvarden. Putnamen filosofiak, hasieran, tradizio analitikoari uko egin gabe, muturreko jarrera batzuen kontra egin zuen, nominalismoaren eta errealismoaren, konbentzionalismoaren eta errealismoaren, eta analisiaren eta sintesiaren arteko aurkakotasun hertsiaren kontra, adibidez. Putnamen ustez, jarrera guztiak aztertu behar dira, aurreiritzi gabeko ikuspegi libreak lortuko badira, ez jarrera ortodoxoekin ez neortodoxoekin bat etorriko ez direnak. Oro har, Putnamen jarrera enpirista eta materalista samartzat har daiteke. 1976tik aurrera, baina, Putnamen jarrera bestelakoa da. Harrezkero berak \"barne errealismoa\" edo \"errealismo pragmatikoa\" deitu duen jarrera defendatu baitu. Lanik aipagarrienak: \"Philosophical Papers\", hiru ale: \"Mathematics, Matter and Method\" (1975, \"Matematika, materia eta metodoa\"); \"Mind, Language and Reality\" (1975, \"Adimena, hizkuntza eta errealitatea\"); eta \"Realism and Reason\" (1983, \"Errealismoa eta arrazoia\"). Beste zenbait lan: \"Philosophy of Logic\" (1972, \"Logikaren filosofia\"), \"Meaning and the Moral Sciences\" (1978, \"Esanahia eta zientzia moralak\"), \"Reason, Truth and History\" (1981, \"Arrazoia, egia eta historia\"), \"The Many Faces of Realism\" (1987, \"Errealismoaren aurpegi ugariak\"), \"Realism with a Human Face\" (1990, \"Giza aurpegiko errealismoa\"), \"Renewing Philosophy\" (1992, \"Filosofia berriztatzen\"), \"Pragmatism: An Open Question\" (1995), \"The Collapse of the Fact/Value Dichotomy and Other Essays\" (2002), \"Ethics Without Ontology\" (2004)."}
{"id": "271792", "revid": "65203", "url": "https://eu.wikipedia.org/wiki?curid=271792", "title": "Carlos Saura", "text": "Carlos Saura (Huesca, 1932ko urtarrilaren 4a - Madril, 2023ko otsailaren 10a) espainiar zinemagilea izan zen.\nBizitza.\nZinema-ikasketak Madrilen egin zituen. Film laburrak egin zituen, eta argazkilaria izan zen. \"Los golfos\" (1959) du lehen film luzea, neorrealismoaren eragina duen lan bikaina. Zentsurak moztu eta itxuragabetu zion hurrengo filma, \"Llanto por un bandido\" (1963, \"Bidelapur batengatik deitorez\"). 1964an El\u00edas Querejeta ekoizlea ezagutu zuen, eta hamahiru film egin zituzten elkarrekin, zentsurari erronka eginez garai hartako Espainiako giroa parabolen bidez adierazten zutenak: \"La caza \"(1965, \"Ehiza\"), Espainiako Gerra Zibilari buruzko parabola zorrotza; \"Peppermint frapp\u00e9\" (1967), \"Stress es tres, tres\" (1968), \"La madriguera\" (1969) gizonen eta emakumeen arteko harremana aztertzen duten filmak; \"El jard\u00edn de las delicias\" (1970), \"Ana y los lobos\" (1972) eta \"La prima Ang\u00e9lica\" (1973) frankismoaz eta oroimenaz mintzo direnak; \"Cr\u00eda cuervos\" (1975) eta \"Elisa vida m\u00eda \"(1977) haurren eta helduen arteko harremana kontatzen dutenak. Film horiekin nazioartean arrakasta handia izan zuen, eta hainbat sari jaso zituen. Franco hil ondoren, \"Con los ojos vendados\" (1978), torturari buruzko filma egin zuen. Handik aurrera, askotariko filmak egin ditu: komediak, \"Mam\u00e1 cumple cien a\u00f1os\" (1979), film errealistak, \"Deprisa, deprisa\" (1981), abenturazkoak, \"El Dorado\" (1987), barnekoiak, \"La noche oscura \"(1988), tragikomediak, \"Ay, Carmela! \"(1990), eta flamenkoari buruzkoak, Antonio Gades dantzariarekin batera: \"Bodas de sangre \"(1981), \"Carmen\" (1983), \"El amor brujo\" (1986), \"Sevillanas\"(1992)."}
{"id": "271793", "revid": "71145", "url": "https://eu.wikipedia.org/wiki?curid=271793", "title": "Gonzalo Tejada", "text": "Gonzalo Tejada Villaverde (Donostia, Gipuzkoa, 1960ko otsailaren 14a -) gipuzkoar musikagilea da.\nKontrabaxu-jotzaile eta konpositorea da, eta jazz-musikari bezala nabarmendu da, nahiz eta oso gaztetan pop- eta rock-taldeetan aritua izan.\nBiografia.\n1985ean Eiderjazz bikotea osatu zuen I\u00f1aki Gonz\u00e1lezekin batera, eta hamarkada horren amaieran Tr\u00edptico taldea, Josetxo Silguero eta Sorkunde Fern\u00e1ndezekin.\nJazz-musikari famatu askorekin aritua da Gonzalo Tejada, eta izan dituen harreman profesional emankorrenen artean aspaldi honetan I\u00f1aki Salvadorrekin duen elkarlana aipa daiteke. Euskadiko Orkestra Sinfonikoarekin ere bitan aritu da elkarlanean.\nAzken urteotan, bere konposizio-lanekin eta emanaldiekin jarraitzeaz gain, I\u00f1aki Salvador Trio taldeko kide da Salvadorrekin eta David Xirgu bateriarekin batera.\nGonzalo Tejadak Donostiako, Baionako, Orthezeko, Gasteizko, Madrilgo eta Getxoko Jazz Jaialdietan parte hartu izan du, eta Donostiako Jazzle eskolan kontrabaxu-irakasle bezala dihardu. Konpositore bezala ere trebatua da: 1990ean Eusko Jaurlaritzak emandako Konposizio Saria eskuratu zuen, eta 1999an bere proposamenik berritzaileenetako bat estreinatu zuen Donostiako Musika Berrien Jaialdian, jazza eta gaurko musika uztartzen dituen \"En tr\u00e1nsito\" konposizioa. Lan horretan Et Incarnatus taldea, jazz-hirukotea Gonzalo Tejada bera kontrabaxuan, I\u00f1aki Salvador pianoan eta Daniel P\u00e9rez gitarran bildu zituen; eta izen bera eman zion 2000. urtean aurkeztu zuen diskoari, nahiz eta diskoan beste konposizio batzuk ere sartu."}
{"id": "271794", "revid": "28807", "url": "https://eu.wikipedia.org/wiki?curid=271794", "title": "Gonzalo Tejada Villaverde", "text": ""}
{"id": "271795", "revid": "96586", "url": "https://eu.wikipedia.org/wiki?curid=271795", "title": "Delphine Seyrig", "text": "Delphine Seyrig \u2014jaiotza-izena: Delphine Claire Beltiane\u2014 (Beirut, Libano, - Paris, Frantzia, ) frantses antzerki- eta zinema-antzezlea izan zen.\nBiografia.\nTxikitatik munduko herrialde ugari ezagutzeko aukera izan zuen, bere aita, Henri Seyrig, arkeologo garrantzitsua zenez, etengabe bidaiatzen baitzuten. Azkenean, Parisen jarri ziren bizitzen, baina berak Estatu Batuetara itzultzea erabaki zuen 1956an, eta, New Yorkeko Actor's Studios eskola ezagunean, arte dramatikoko ikasketak egin zituen.\n1958an arrakasta handia lortu zuen Broadwayen, Ibsenen \"Herriaren etsai bat\" obran egindako lanarengatik. Urte hartan bertan egin zuen bere lehen filma ere. Parisa itzulirik, 1960an Alain Robbe-Grillet idazlearen eta Alain Resnais zuzendariaren \"Azken urtea Marienbaden\" film abangoardista arrakastatsuan parte hartu zuen. Ondoren, antzerkian jarraitu zuen, baina 1964an, berriz ere, zinemara itzuli zen, Resnaisen \"Muriel\" filmean parte hartzeko; bertan egindako lanarengatik interpretazio-saria eman zioten Veneziako Zinemaldian.\nBere ibilbide profesionalean hogeita hamar film baino gehiago egin zituen. Hona hemen nagusiak: Joseph Loseyren \"Accident\" (1967), Luis Bu\u00f1uelen \"Le charme discret de la bourgeoisie\" (1972), Jacques Demyren \"Peau d'\u00e2ne\" (1970) eta abar.\nAntzerkian, berriz, Moli\u00e8reren \"Tartuffe\" eta Ibsenen \"Hedda Gabler\". Bestalde, emakumearen funtzio sozialaren aldeko ekintza askotan parte hartu zuen, Simone Signoret antzezlearekin, Marguerite Duras idazle eta zinema-zuzendariarekin eta Simone de Beauvoir idazlearekin batera."}
{"id": "271796", "revid": "28807", "url": "https://eu.wikipedia.org/wiki?curid=271796", "title": "Delphine Claire Beltiane", "text": ""}
{"id": "271798", "revid": "1545", "url": "https://eu.wikipedia.org/wiki?curid=271798", "title": "Amin Gemayel", "text": "Amin Pierre Gemayel (; Bikfaya, Libano, 1942ko urtarrilaren 22a) libanoar politikaria da. Errepublikako lehendakaria izan zen 1982-1988 bitarteko urteetan. Burujabetasunaren aldeko mugimendu libanoarraren eta kristau maroniten buruzagi nagusietako baten semea.\nBiografia.\nZientzia politikoko ikasketak egin zituen Saint Josepheko Unibertsitatean, Beiruten. Abokatu-laguntzaile aritu zen, eta Kataeb alderdiko zuzendaritzaren laguntzaile gero. 1971n, Biltzar Nazionaleko kide izendatu zuten.\n1982an, kristau maroniten gutxiengoaren eta musulman druzo eta xiiten gehiengoaren arteko gerra zibilean, Biltzar Nazionalak Aminen anaia txikia Bashier Gemayel milizia kristauaren buruzagia hautatu zuen lehendakari. Hiru aste geroago, hil egin zuten. Aminek anaiak baino babes handiagoa zuen herritarren artean, eta bera hautatu zuten lehendakari, 1982. urtearen bukaeran.\nAminek lehendakaritza hartu orduko, Israelek PAEko baseak desegiteko bidalitako gudaroste gehienak erretiratu zituen Libanotik, eta Nazio Batuen Erakundeak, berriz, bake-indarrak bidali zituen. Hala ere, gerra zela eta, Gemayelek ezin izan zuen gobernu egonkorrik eratu. Bere agintaldian, gatazka gogorrak izan ziren Libanon, eta Siriak eta Israelek zenbait eskualde okupatu zituzten (Israelek bezala, Siriak ere PAEren boterea murriztu nahi zuen). Gemayelek gatazkako aldeen arteko negoziazioak gidatu zituen, eta Ta'ifeko hitzarmenaren bidez (1989), gerra zibila amaitzea lortu zen. Lehendakaritza utzi zuenean, legelaritzara itzuli zen. Horretaz gainera, bi egunkari argitaratu zituen, frantsesez."}
{"id": "271799", "revid": "512", "url": "https://eu.wikipedia.org/wiki?curid=271799", "title": "Andr\u00e9s Vicente G\u00f3mez", "text": "Andr\u00e9s Vicente G\u00f3mez Montero (Madril, 1943ko irailaren 16a) espainiar zinema-ekoizlea da.\nEkoizpen-prozesuaren mailarik apalenetan lan egin zuen hasieran, baina Salkind eta Querejeta ezagutu zituen, eta 1970eko hamarraldiaren hasieran ekoizle independente gisa hasi zen lanean Eguiluz Films, S.A. etxearentzat, besteak beste. \"Comanche blanco\" (1968,\" Komantxe zuria\") izan zen G\u00f3mez Monterok ekoitziriko lehenengo filma, eta harrezkero hainbat lan egin zituen, munduko zinema-jaialdi ospetsuenetan arrakasta handiz aurkeztu izan direnak. Beste zenbait sariren artean, azpimarratzekoak dira Berlingo Zilarrezko Hartzak (\"El a\u00f1o de las luces\" eta \"Beltenebros \"filmekin, 1986an eta 1990ean hurrenez hurren), Veneziako Zilarrezko Lehoia (\"Jam\u00f3n, jam\u00f3n,\" 1992an) eta, batez ere, Atzerriko film onenaren Oscar saria \"Belle Epoque\" filmari esker (1992). Donostiako zinemaldian, Zilarrezko Maskorra eskuratu zuen \"Remando al viento\" filmarekin (1987), eta beste sari batzuk ere eskuratu izan ditu bertan. G\u00f3mez Monterok Espainiako zinemagintzako zuzendari ospetsuenen filmak ekoitzi ditu, eta enpresa handi ugariren babesa izan du (\"Compa\u00f1\u00eda Iberoamericana de TVE, S.A.,\" telebistako lanetarako batez ere; \"Lolafilms,\" zinemako lanetarako, etab.). 1998. urtean europar zinemagintzari ekoizle gisa egindako ekarpenarengatik omenaldia egin zioten Cannesko zinema jaialdian. Azken urteetako beste lan aipagarri batzuk: \"El amante biling\u00fce\" (1992), \"Tirano Banderas\" (1993), \"Huevos de oro \"(1993), \"Los peores a\u00f1os de nuestra vida\" (1994)\", El d\u00eda de la bestia\" (1995)."}
{"id": "271801", "revid": "75584", "url": "https://eu.wikipedia.org/wiki?curid=271801", "title": "Arvo P\u00e4rt", "text": "Arvo P\u00e4rt ( ahoskatua; Paide, ) estoniar musikagilea da.\nBiografia.\nHeino Ellerrekin ikasi zuen Tallinngo Kontserbatorioan, 1963. urtea arte. Garai hartan \"Necrology\" (1960) idatzi zuen, sobietar agintariak kezkatu zituen lehen konposizio-seriala. 1957-1967 bitartean Estonia Irratian lan egin zuen, grabazio-zuzendari gisa, eta geroago zinemarako musika idatzi zuen. 1968-1971 bitartean Frantzia eta Flandesko Erdi Aroko musikagileen lanak aztertu zituen, Guillaume de Machautetik hasita Josquin des Prezeraino. Aurrerago eliza ortodoxoaren musika aztertzen hasi zen. 1980an Estoniatik alde egin zuen familiarekin Israelera, baina geroxeago Vienara joatea erabaki zuen, eta geroago, 1982an, Berlinera. Nahiz eta bere aurreneko lanetan Sergei Prokofiev eta Dmitri Xostakovitx errusiarren eragina nabari den, hurrengo urteetan alde batera utzi zituen eredu tradizionalak, eta serialismoa erabiltzen hasi zen, lehenbizi, eta material desberdinen collage halako bat geroago (1966, \"2. Sinfoni\"). Europar polifonia baliatu zuen trantsizio-aldi baten ondoren (1971, \"3. Sinfonia\") heldutasunera iritsi zen eta bere lanik onenak idatzi zituen: \"Tabula rasa\" (1977), \"Passio\" (1982) eta \"Miserere\" (1989). P\u00e4rten estiloa, kanpaien errepikan inspiratua, tonu-hizkuntza soilagatik bereizten da, bere edertasun espiritual handiagatik, eta teknika minimalista eta kontrapuntistikoa erabiltzeagatik. Eragin handia izan du Estoniako hurrengo musikagile belaunaldietan (Lepo Sumera eta Erkki-Sven T\u00fc\u00fcrrengan esaterako) eta europar musikagile askorengan. P\u00e4rten musika film askotan erabili da:\n\"V\u00e4ike motoroller\" (1962), \"Promised Land\" (2004), \"Les Amants du Pont-Neuf\" (1991), \"Fahrenheit 9/11\", \"Wit\" (2001), \"Swept Away\" (2002), \"Gerry\" (2003), \"Soldados de Salamina\" (2002), \"Elegy\" (2008)."}
{"id": "271802", "revid": "46380", "url": "https://eu.wikipedia.org/wiki?curid=271802", "title": "Jean-Pierre Serre", "text": "Jean-Pierre Serre (Bages, ) frantziar matematikaria da.\nBizitza.\nNimeseko lizeoan eta Parisko \u00c9cole Normale Sup\u00e9rieuren egin zituen lehenengo ikasketak. Doktoregoa 1951n egin zuen Sorbonan, eta CNRS Ikerketa Zientifikorako Zentro Nazionalean aritu zen 1948-1954 urteetan. Hurrengo urteetan Nancyko Unibertsitatean lan egin zuen, eta 1956tik aurrera Aljebra eta Geometriako katedradun izan zen Frantziako Coll\u00e8gean, 1994an erretiratu zen arte. Bitartean bisitaldi asko egin zituen Princetonera eta Harvardera. Serrek Jean Leray frantses matematikariak asmatutako sekuentzia espektralak aztertu zituen, eta lan horri esker aurrerapen handiak egin ziren topologian. Aldagai konplexuen alorrean ere ekarpen garrantzitsuak egin zituen. Lan horiengatik, 1954ko Matematikarien Nazioarteko Kongresuan Fields domina jaso zuen. Serrek lan ugari argitaratu ditu, besteak beste, \"Cours d'arithm\u00e9tique\" (1970, \"Aritmetika-ikastaroa\"), \"Repr\u00e9sentations lin\u00e9aires des groupes finis\" (1971, \"Talde finituen irudikapen linealak\"), \"Arbres, amalgames, SL2 \"(1977, \"Zuhaitzak, amalgamak, SL2\"), \"Lectures on the Mordell-Weil theorem\" (1989, \"Mordell-Weilen teorema\") eta \"Topics in Galois theory\" (1992, \"Galoisen teoriari buruz\"). Fields dominaz gainera, Steele saria (1995), Gaston Julia saria (1970), Balzan saria (1985), Wolf saria (2000) eta Abel saria (2003) ere jaso zituen. Horrez gainera, Errege Elkarteko kide hautatu zuten 1974an, eta, besteak beste, Ohorezko Legioko kide ere bada. Frantziako, Suediako, Estatu Batuetako eta Holandako Zientzia Akademietako kidea da."}
{"id": "271803", "revid": "116965", "url": "https://eu.wikipedia.org/wiki?curid=271803", "title": "Anatolijs Gorbunovs", "text": "Anatolijs Gorbunovs (; Ludza, Letonia, 1942 -) letoniar politikaria da.\nBiografia.\nRigako Institutu Politeknikoan egin zituen ikasketak, eta eraikuntza-industrian eta estatuaren landetxe batean lan egin zuen karrera politikoa hasi aurretik.\n1966an Sobietar Batasuneko Alderdi Komunistako (PCUS) kide egin zen eta 1974. urtean eskuratu zuen alderdi barruko lehenengo kargua. Harrezkero, zenbait kargu izan zituen bere esku, besteak beste Kiroveko barrutiko idazkari nagusiarena eta Letoniako Batzorde Zentraleko Ideologia Idazkariarena.\n1988an Letoniako Errepublika Sozialista Sobietarreko Presidiumeko lehendakari izendatu zuten (RSSL), eta horrela eskuratu zuen Errepublika hartako kargu politiko gorena. 1991n Letoniak burujabetasuna eskuratu zuenean aldatu egin zen kargu haren izena (Kontseilu Goreneko lehendakaria), baina Gorbunovsek jarraitu zuen Letoniako lehendakari izaten 1993. urtea arte.\nBurujabetasuna eskuratu aurretik Errusiaren aldeko jarrera moderatua erakutsi zuen, eta kritikak jaso zituen horregatik, baina burujabetasunaren ondoren Errusiako gobernuaren politikaren arerio nagusietako bat izan zen. Besteak beste 1994. urtea ezarri zuen Letoniatik gudaroste atzerritarrak ateratzeko data gisa, eta ez errusiar gudarostea erretiratzen hastekoa, Errusiak nahi zuen bezala, eta nazioarteko ikuskatzaileak eskatu zituen 1993ko Letoniaren eta Errusiaren arteko negoziazioetarako. 1993. urtean Guntis Ulmanisek hartu zuen errepublikako lehendakari kargua, eta Gorbunovs Letoniako legebiltzarreko lehendakari izendatu zuten. 2002. urtera arte izen zen legebiltzarreko kide."}
{"id": "271804", "revid": "1545", "url": "https://eu.wikipedia.org/wiki?curid=271804", "title": "Rafael Us\u00f3n", "text": "Rafael Us\u00f3n Lacal (Zaragoza, 1926ko martxoaren 27a - \"Ib.\", 2016ko urtarrilaren 11) espainiar kimikaria izan zen.\nZaragozan bertan egin zituen ikasketak (1950). Ikasketak bukatu orduko Consejo Superior de Investigaciones Cient\u00edficas (CSIC, Ikerkuntza Zientifikoetako Kontseilu Nagusia) erakundean sartu zen zientzialari-laguntzaile gisa. 1958 eta 1968 bitartean Ikatzaren Institutuan aritu zen lanean, CSICen barruan. Kimika inorganikoaren alorrean gailendu da, bai ikertzaile gisa bai irakasle gisa. 1954-1960 bitartean Zaragozako Unibertsitateko irakasle-laguntzaile izan zen. Gero, Oviedon, Kimika Inorganikoko katedra lortu zuen, eta 1967an Zaragozara itzuli zen ostera. Urtebete geroago Zaragozako Unibertsitateko Idazkaritza Nagusiaren ardura hartu zuen, 1970. urtea arte. Urte hartan kimika inorganikoko saileko errektoreordetza eta zuzendaritza hartu zituen bere gain. 1968 eta 1970 bitartean Ikerkuntzako Batzorde Nazionaleko kide izan zen. Hirurogeita hamarreko hamarraldiaren bukaeran zientzietako fakultateko dekanorde eta dekano izan zen. Gero, ikerkuntza erabat baztertu gabe ere, kimika inorganikoko irakasle izan zen Aragoiko Zientzia Materialetako Institutuan. Nazioko eta nazioarteko aldizkari eta hedabide askotan parte hartu izan zuen, hirurehundik gora artikulu ditu argitaratuta, eta nazioarteko hiru aldizkaritako editore batzordeko kide izan zen: \"Synthesis and Reactivity in Inorganic and Metal-organic Chemistry\", \"Inorganica Chimica Acta\", eta \"Inorganica Chimica Acta Letter\". 1988an ikerkuntzako Espainiako sari nagusia jaso zuen, Ram\u00f3n y Cajal saria."}
{"id": "271806", "revid": "512", "url": "https://eu.wikipedia.org/wiki?curid=271806", "title": "Paul Val\u00e9ry", "text": "Paul Val\u00e9ry (S\u00e8te, Frantzia, 1871ko urriaren 30a - Paris, Frantzia, 1945eko uztailaren 20a) frantsesezko idazlea eta poeta izan zen. XX. mendeko Frantziako literaturak eman duen saiogile eta poetarik handienetakoa. Literatura-gizona ez ezik, pertsonaia publikoa eta intelektual ezaguna ere izan zen; 1925ean Frantziako Akademiako kide izendatu zuten, eta 1945ean, zendu zenean, De Gaulle jeneralak dolu-egunak aldarrikatu zituen Frantzia osoan.\nMediterraneo ondoko S\u00e8te hirian jaio zen. Montpellierren Zuzenbidea ikasi zuen, nahiz eta bere lehen nahia Itsaso Eskolan sartzea izan. Ama-hizkuntza italiera izan zuen, baina eskolaratzea beti frantsesa. Pintura eta musika maite izan zituen; Wagner miresten zuen, eta pintoreen mundua ongi ezagutu zuen, batez ere, Berthe Morisot pintorearekin ezkondu eta gero. Bizibidez, Frantziako Defentsa Ministerioko erredaktorea izan zen, eta denbora franko omen zuen idazteko.\nBestalde, eta bere bizibidea zela medio, finantzetako eta politikako giroa ere gertutik ezagutu zituen. Akademian sartu eta gero, idazlea ez ezik, hizlaria ere izan zen.\n1937tik aurrera, poetikako ikastaroak eman zituen Coll\u00e8ge de Francen, ondoko kritika literarioan garrantzia hartu zuen bidea markatuz. Gerra garaian, 1941ean Vichyko Gobernuak kendu zuen 1933 urteaz geroztik betetzen zuen postutik, Nizako unibertsitateko administratzaile-postutik, hain zuzen ere. Bere jaioterrian, Seten, datza ehortzirik, epitafio hau idatzirik duela: \u00abO recompense, apres une pensee Qu'un long regard sur la calme des dieux\u00bb (\u00abPentsamenduaren geroko saria, Jainkoen lasaitasunari luze begiratzea\u00bb).\nValeryren poemagintza.\nValeryren ibilbide literarioa aski bitxia da; poeta goiztiarra izan zen, haur-denboran ere idazten hasia. Edgar Allan Poe, Baudelaire eta Rimbaud miresten zituen, eta gaztetandik inguratu zuten adiskide literaturazaleak; horien artean Pierre Louis eta Andre Gide, eta aurrerago Mallarme, Valeryk biziki estimatzen zuen maisua. 1890. urteaz geroztik, Mallarmerekin sartu zen harremanetan, gutunen bidez, eta gero, Valery Parisen bizitzen jarri zelarik, adiskide minak izan ziren.\nAlabaina, hasiera goiztiar hura errotik mozturik gelditu zen 1892an. Gau trumoitsu batean, Valeryk ulertu omen zuen alde batera utzi behar zituela bere Nia erabat menperatzetik urrunduko zuten jardun guztiak, maitasuna eta poesia ere barne, eta pertsonaren bi ahalmen garrantzizkoenak -borondatea eta adimena- landu behar zituela . Handik aurrera, zientzia fisikoak ikasi behar zituela erabaki zuen, eta matematikari eskaini zion ahaleginik handiena. Une hartatik aurrera, eta hil zen arte, hainbat gogoeta egin eta idatzi zuen erabateko zintzotasun intelektualera iritsi ahal izateko helburuaz, eta helburu horren alde kontzientzia zeharo menderatu ahal izateko asmoarekin. Ahalegin horren ondorioa prosaz idatzi zituen 261 koadernoak dira.\nKoaderno horiek \"Cahiers\" izenaz argitaratu ziren, poeta hil eta gero. Literatura-sormenari buruzko gogoetak dira, askotan filosofian barneratzen direnak, eta aitormen pertsonalak eta anekdotak erabat bazter uzten dituztenak. Saio literarioari eta gogoetari ematen zion garrantziaren neurria beste bi obra hauek ematen dute: \"Introduction \u00e0 la m\u00e9thode de L\u00e9onard de Vinci \" (1895, \"Leonardo da Vinciren metodoaren sarrera\") eta \"La Soir\u00e9e avec monsieur Teste\" (1896, \"Arratsalde bat Teste jaunarekin\"). Leonardori buruzkoak agerian uzten du Valeryk harenganako sentitzen zuen miresmena, eta, aldi berean, jenioari buruz zuen kontzeptua lantzeko aukera eman zion; izan ere, espirituaren boteretzat hartzen baitzuen Leonardo. Monsieur Teste, nolabait esatearren, aurrekoaren ifrentzua da. Hau da, Leonardo espiritu gizondua baldin bazen, Teste gizon potentziala da, erabat intelektuala. Teste fikziozko horrek uzten duen aztarna bakarra jarduera intelektuala da, bilaketa etengabea, galdera egiten ibiltze behin betikoa. Alegia, Leonardok ez bezala -Leonardok egin, egiten baitzuen-, Testek egintza ukigarriaz sekula bukatzen ez diren pentsamendu-bideak iradokitzen ditu.\nBestalde, eta saiakerari dagokionez, poetak estilo askotariko testuak utzi zituen, erdi gogoeta, erdi ohar, erdi prosazko poema: \"Melanges\" (1941, \"Nahasketak\"), \"Histoires bris\u00e9es\" (1950, \"Istorio etenak\") eta \"Agathe\" (1956), beste hainbaten artean. Bestalde, Valeryrek arlo asko landu zuen: obra dramatikoak ere idatzi zituen (\"Amphion et Semiramis\", esaterako); horietan batzuetan musika, dantza, elkarrizketa, kantua eta abar nahastu zituen.\nObra poetikoari dagokionez, ez da ahaztu behar, lehen esan bezala, 1892an poesia gehiago ez idazteko deliberoa hartu zuela Valeryk. Alabaina, hogei urte geroago (1920 inguruan) Andre Gide nobelagileak eta Gallimard argitaratzaileak animatu zuten bere gaztaroko poesiak biltzera. Hortaz, eta berrogeita bat urte zituela, inoiz argitaratu gabeko hogeita bost urte lehenagoko poemak berraztertzeari ekin zion.\nHitzaurre bat hasi zen prestatzen, bertsoz, bilduma horretarako. Baina, hain luzatu zen hitzaurrea ezen beste bertso-liburu oso bat idatzi baitzuen, bost urte geroago (1917), argia ikusi zuena, \"La Jeune Parque\" izenburupean (\"Parka gaztea\"); liburuak arrakasta bildu eta gero baizik ez zituen Valeryk 1890 eta 1892 artean idatzi zituen poemak bildu eta inprentara eraman. Poema horiek 1920an argitaratu ziren, \"Album des vers anciens\" izenburuarekin (\"Bertso zaharren albuma\").\nHandik pixka batera, gaur ezagunena bide den obra argitaratu zuen, \"Le Cimeti\u00e8re marin\" (\"Itsas hilerria\"). 1922an argitaratu zuen azken poesia-liburua, \"Charmes\" (\"Xarmak\").\n\"La Jeune Parque\"k Valeryren leitmotivetako bat ekarri zuen berriz; izan ere, bost urteko lana ez ezik, Valeryk seiehun orri zirriborratu zituen bostehun bertso idazteko, bere betiko kezka nabarmenduz, hau da, obra bat sekula bukatzen ez delako kezka, eta, hortaz, inprentara eramateko unea, berez, zeharo arbitrarioa dela. Horren aurrean \"Le Cimeti\u00e8re marin\" ezarri ohi da, Valeryren obra sentsualena, bere herrian, Seten, itsasoa eta zeruaren artean dagoen hilerriaz; biziari eta heriotzari buruzko gogoeta da, egile honek ohi duena baino amultsuagoa.\nErromantizismoa gainditurik.\nValeryren poesiagintzak, sinbolismoaren ondorengotza bere eginez, erabat eta betiko ixten du Europako erromantizismoa.\nHaren obrak erromantikoen lirismoa gainditu eta filosofiarantz bideratzen du poesiagintza, berak baino lehen beste hainbat sinbolistak ere egin nahi izan zuen bezala.\nValeryrentzat, erromantizismoa da XX. mendeko arte eta pentsamenduaren arriskurik handiena, eta, horren ondorioz, indibidualismo sentimentalaren zantzuak ezabatu behar dira. Poeta ofizioz da poeta; poetak eraman handikoa izan beharko du aukeratu eta lanean jarduteko garaian, eta borondatea eta adimena izango dira eraman izugarri horren gidariak. Alabaina, ez dagokio Valeryri adimenaren poeta izatearen ezaugarria, hainbatetan errepikatu den bezala; bere poesiagintzan, arrazoia da kontzientzia eta artearen, etika eta estetikaren sorburua, egia da, baina poesiak berak ez du zertan arrazoizkoa izan. Ideia horren froga litzateke, esaterako, bere poesiari egotzi izan zaiona, iluna eta hermetikoa izatea, alegia.\nValeryren obran Niaren adierazpena bilatzeko ahalegina etengabea da, baina Ni hori ez dago xehetasun pertsonalei lotuta, Ni poetiko absolutu baten adierazpen-nahia da.\nAdierazpen horretan, gauza bera dira forma eta edukia, ez forma hutsa delako edo semantikoki hutsala, baizik eta forma kontzientziaren eta adimenaren lanaren ondorioa delako; bide batez, prozesu horren gaineko gogoeta eginez, hitz bihurtzen den jakintzaren inguruko arazo guztiak mahaigaineratzen dira: alde horretatik, XX. mendeko gogoeta-ildorik interesgarrienetako bat proposatzen du Valeryk."}
{"id": "271807", "revid": "336", "url": "https://eu.wikipedia.org/wiki?curid=271807", "title": "McDonnell Douglas", "text": "McDonnell Douglas estatubatuar hegazkin-fabrikatzailea da. Bi konpainia handiren fusioaren emaitza da: McDonnell eta Douglas. Gaur egun mundu-mailan hirugarren konpainia da merkataritza-hegazkinen eraikuntzan, eta garrantzitsuenetako bat hegazkin militar eta espazialetan.\nDouglas enpresa Donald Douglasek sortu zuen 1920. hamarraldian. Ospe handia lortu zuen Estatu Batuetako armadako zenbait pilotuk Douglas World Cruiser hegazkinekin munduari bira 175 egunetan eman ziotenean. Baina arrakastarik handienak hegazkin zibilak eginez eskuratu zituen, batez ere \"Boeing 247\"arekin lehiatzeko TWA konpainiarekin akordio bat sinatu ondoren. Horrela hasi ziren sortzen 1930. hamarraldian \"DC-1\" iraultzailea eta haren ondorengoak. Garai hartan \"DB-7 Boston\" bonbaketari militarra ere egin zuen. Bigarren Mundu Gerra amaitzean, erreaktore eta koheteak egiten hasi zen. Lehen erreaktore militarra 1950ean atera zen, eta hamarraldi hartan garraiorako hegazkin militar gehiago ere egin zituen. \"B-707\"arekin lehiatzeko \"DC-8\" erreaktorea sortu zuen, 1960an.\nMcDonnell enpresa, berriz, James McDonnellek eraiki zuen 1939an. 1945ean atera zuen lehen erreaktore militarra, \"XFD-1 Phantom\" (geroago \"FH-1\" izenez ezagutua). Ondorengo modeloa, 1960ko \"F-4 Phantom\" ehiza-hegazkina, mito bihurtu zen. Bi enpresak 1967an elkartu ziren, Douglasen krisialdiaren ondorioz batez ere.\n\"DC-10\" hegazkina, \"B-747\"-arekin lehiatzeko sortua, konpainia berriak atera zuen. Horrez gainera, helikopteroak eta hegazkin militar eta espazialak ere egiten ditu."}
{"id": "271808", "revid": "96586", "url": "https://eu.wikipedia.org/wiki?curid=271808", "title": "Jean d'Ormesson", "text": "Jean d'Ormesson (Jaiotza-izena: Jean Bruno Wladimir Fran\u00e7ois-de-Paule Le F\u00e8vre d'Ormesson ; Izengoitia: Jean d'O ; Paris, 1925eko ekainaren 16a - Neuilly-sur-Seine, 2017ko abenduaren 5a) frantses idazlea eta kazetaria izan zen.\nHainbat ministeriotako kabineteetan aholkulari karguak izan zituen, eta nazioarteko biltzarretako ordezkaritzetan lan egin zuen. 1950. urtetik aurrera, Unescoko filosofia eta giza zientzietako nazioarteko Batzordeko idazkari orokorra zen. Hainbat aldizkari eta egunkaritan kolaborazioak egin zituen \"(NRF, Nef, Revue de Paris)\" eta \"Diog\u00e8ne\" aldizkariko zuzendari zen Roger Caillois hil ondorenetik. 1974-1977 bitartean \"Figaro\" egunkariko zuzendaria izan zen. 1971n eleberriaren saria eman zioten Frantziako Akademian. Erakunde horretako kide hautatu zuten 1973an. Bere lana maitasunari buruzko galdeketa da, eta baita denborari buruzkoa ere: bere familiari buruzko historiaren ondoren, \"Au plaisir de Dieu \"(1974), historia unibertsalari buruzko lan handiak egin ditu, \"Dieu, sa vie, son ouvre \"(1981, \"Jainkoa, bere bizitza, bere obra\"), \"Histoire du Juif errant\" (1990, \"Judu alderraiaren historia\"),\" La Douane de mer\" (1994, \"Itsasoko aduana\"), \"Presque rien sur presque tout\" (1996, \"Ia ezer ez ia guztiaren inguruan\"). Saiakera-lanen artean aipagarriak ditu: \"Au revoir et merci\" (1966, \"Agur eta eskerrik asko\"); \"Une autre histoire de la litt\u00e9rature fran\u00e7aise\" (1977, \"Literatura frantsesaren beste historia bat\"). Autobiografia bat egin zuen, \"Le vagabond qui passe sous une ombrelle trou\u00e9e\" (1978, \"Eguzkitako zulodunaren azpian igarotzen den arlotea\"). Chateaubrianden biografia bat egin zuen, \"Mon dernier r\u00eave sera pour vous\" (1982, \"Nire azken ametsa zuretzat izango da\")."}
{"id": "271809", "revid": "512", "url": "https://eu.wikipedia.org/wiki?curid=271809", "title": "Mario Quintana", "text": "Mario Quintana (Alegrete, Rio Grande do Sul, Brasil, 1906ko uztailaren 30a - Porto Alegre, Brasil, 1994ko maiatzaren 5a) brasildar poeta izan zen.\nBiografia.\nFrantses hezkuntza jaso zuen, 1927ko iraultzaz gero sortu zen egoera politikoa zela eta. Liburu-denda batean hasi zen lanean, atzerriko literatura-sailaren arduradun, eta egunkarietan eta aldizkarietan artikuluak idazten hasi zen. 1940an argitaratu zuen bere lehen poema-bilduma: \"A Rua dos Cataventos\". Haren ondoren, \"Sapato Florido\" (1948), \"O Aprendiz de Feiticeiro\" (1950) eta \"Espelho M\u00e1gico\" (1951) etorri ziren. Garai hartako bere poemetan intimismoa, estoizismo moderatua eta surrealismoaren ukituak nabarmendu ziren, eta 1945eko belaunaldiko eztabaida eta konkretismoaren esperimentalismo gehiegizkotik urrutiratu zen, beti.\nAurrerago, Quintanaren poesia neurri tradizionaletatik bertso librera aldatu zen. Baina poesia idazteaz gainera, itzulpen ugari egin zituen (Guy de Maupassant, Andr\u00e9 Gide, Proust, Beaumarchais, Virginia Woolf, Aldous Huxley, J. Conrad eta abar), eta, halaber, irudimen eta ironia handiko aforismo-bildumak argitaratu zituen: \"Caderno H\"; \"A Vaca e o Hipogrifo\"; \"Da pregui\u00e7a como m\u00e9todo de trabalho\". Azken liburu horretan idatzi zuen bere bizitzaren ikurritza: \"Nagikeria da aurrerabidearen ama. Gizona ibiltzeko nagi izan ez balitz, ez zukeen gurpila asmatuko\". Beste lan aipagarri batzuk: \"Apontamentos de Hist\u00f3ria Sobrenatural\" (1976), \"Esconderijos do Tempo\" (1980), \"Ba\u00fa de Espantos\" (1986), \"Preparativos de Viagem\" (1987) \"A Cor do Invis\u00edvel\" (1989) eta \"Vel\u00f3rio sem Defunto\" (1990)."}
{"id": "271810", "revid": "65203", "url": "https://eu.wikipedia.org/wiki?curid=271810", "title": "Jerzy Skolimowski", "text": "Jerzy Skolimowski (\u0141\u00f3d\u017a, Polonia, 1938ko maiatzaren 5a) poloniar zinema zuzendaria da.\nBiografia.\nOso haurtzaro lazgarria izan zuen, Bigarren Mundu Gerrako gorabeherak zirela-eta. Gerra ondoren egin zituen lehen ikasketak, eta hogeita bat urte bete zituenerako, argitaratuta zituen bi olerki-bilduma eta antzerki-lan bat. Andrzej Wajda zinemagilearen eraginez Lodzeko zinemagintza-eskolan sartu zen, eta \"Berezitasunak: bat ere ez\" filma osatu zuen, eta zuzendari izatera iritsi zen aldez aurretik zuzendari-laguntzaile izateko araua bete gabe. Ordurako gidoigile ona zela erakutsia zuen, Roman Polanskirekin batera idatzitako \"Labana uretan \"filmeko gidoiarekin.\nSkolimowskiren lehenengo filmetan \"nouvelle vague\"ren eragina nabarmentzen da, batez ere plano luzeen erabileran. 1967an \"Eskuak gora!\" filma egin zuen, baina zentsurarekin izandako gorabeheren ondorioz, erbestera alde egitea erabaki zuen. Londresen finkatu zen, baina hainbat lekutan lan egin zuen: Alemania, Frantzia, Italia, Estatu Batuak, Ingalaterra. Horrela, eta berak hala nahi ez zuen arren, zuzendari kosmopolitaren ospea irabazi zuen, eta trebetasunez egokitu zituen ingeles, alemaniar zein errusiar literaturako klasikoak, adibidez Robert Graves \"(Oihua)\" eta Ivan Turgeniev \"(Uholde eurien urtea)\" egileen lanekin egin zuenez.\nOso egile oparoa da, eta ez du beti arrakasta bera izan, baina bere zenbait film zinemagintzako klasiko bihurtu dira, adibidez \"Ezkutuko lana\". Oro har sailkatzen zaila da, eta berdin landu ditu komedia, drama, film historikoa, suspensekoa edo gizarte-salaketa. Los Angelesen bizi izan zen 20 urtez, eta bertan margolari gisa aritu zen. Gerora, Poloniara itzuli zen, eta 2008. urtean, 17 urteren ondoren, film bat egin zuen: \"Cztery noce z Ann\u0105\"."}
{"id": "271812", "revid": "336", "url": "https://eu.wikipedia.org/wiki?curid=271812", "title": "Richard J. Roberts", "text": "Richard John Roberts (Derby, Ingalaterra, 1943ko irailaren 6a) biokimikaria eta biologo molekularra da.\nBizitza.\nSheffieldeko Unibertsitatean egin zituen kimikako ikasketak. Kimika organikoko doktoregoa eskuratu ondoren Harvardeko eta Cambridgeko unibertsitateetan aritu zen 1972. urte arte irakasle. Urte hartan, eta James D. Watson Nobel saridunak gonbidaturik, New Yorkeko Cold Spring Harbor Laboratoryko ikertaldean sartu zen, eta ikerketa-zuzendariaren laguntzaile izendatu zuten. 1992an laborategi hura utzi zuen, eta Beverly Hillsko New England Biolabs laborategietako zelula nukleodunen inguruko ikerketen zuzendari izendatu zuten.\n1993an Medikuntzako Nobel Saria eskuratu zuen Phillip Sharpekin batera, geneak etenak izan daitezkeela aurkitu zutelako zeinek bere aldetik. Ordu arte zientzialariek uste izan zutenez, DNAren molekula luzearen barruan segmentu jarraitu bat zen genea, baina 1977an ikertzaile horiek ateratako ondorioei esker jakin ahal izan zen gene bakoitzak DNA zati bereiziak edo etenak izan zitzakeela bere baitan. Geneek ezer kodetzen ez duen material genetikoz osaturiko etenak edo atal luzeak izan ditzaketela eta badirela era horretako \"gene etenak\" goi-mailako izakietan aurkitu zuten. Genearen baitako atal bereiziei \"exon\" izena eman zitzaien, eta beren arteko etenari \"intron\". Aurkikuntza hori garrantzi handikoa izan zen, batez ere material genetikoaren bilakaeraren ikerketan; herentziazko hainbat eritasun gene etenen bategite-prozesuan gertaturiko akatsen ondorioz sortuak izan daitezkeela uste dute medikuntzako adituek."}
{"id": "271813", "revid": "46380", "url": "https://eu.wikipedia.org/wiki?curid=271813", "title": "Lloyd Alexander", "text": "Lloyd Alexander (Filadelfia, Pennsylvania, 1924ko urtarrilaren 30a - Drexel Hill, Pennsylvania, 2007ko maiatzaren 17a) estatubatuar idazlea izan zen. Ospe handia irabazi zuen fantasia-generoan.\nFrantziako Sorbonan ikasi zuen. \"And Let the Credit Go\" (1955) liburuak ekarri zion fama. Gero, haurrentzat hasi zen idazten, eta \"Time Cat: The Remarkable Journeys of Jason and\" \"Gareth \"argitaratu zuen. 1964an, \"The Book of Three \"(\"Hiruko Liburua\") obraz, bost liburuko sailari ekin zion, non Taran zerrizaina \"Prydain\" erresumako buru bihurtzen baita. Sail horretako beste liburuak: \"The Black Cauldron \"(1965\", Pertz Beltza\"), \"The High King\" (1968, \"Goiko\" \"Erregea\"), \"The Castle of Llyr\" (1966, \"Llyrreko Gaztelua\") eta \"Taran Wanderer\" (1967, \"Taran Ibiltaria\")\".\" Disneyren \"The Black Cauldron\" (1985, \"Pertz Beltza\") film ezaguna obra horietan oinarritu zen. Alexanderrena da Westmark trilogia ere: \"Westmark\" (1981, \"Westmark\"), \"The Kestrel\" (1982, \"Belatz Gorria\") eta \"The\" \"Beggar Queen\" (1984, \"Erregina Eskalea\"), demokrazia, askatasuna, ustelkeria eta antzeko gaiak lantzen dituztenak. Harenak dira, orobat, \"The Marvelous\" \"Misadventures of Sebastian\" (1970, \"Sebastianen Zorigaitz Zoragarriak\"), \"The First Two Lives of Lukas-Kasha\" (1978, \"Lukas-Kasharen Lehen Bi\" \"Bizitzak\"), \"The Illyrian Adventure\" (1986, \"Iliriako Abentura\"), \"The\" \"Drackenberg Adventure\" (1988, \"Drackenbergeko Abentura\") eta \"Fortune\" \"Tellers\" (1992, \"Asmaginak\"). Alexanderrek sari asko jaso du: Liburuaren Nazio Saria (1971), Liburuaren Amerikar saria (1982), Austriako Haur Liburuen Saria (1984), Regina domina (1986) eta Bostongo Globe-Horn saria (1993)."}
{"id": "271814", "revid": "46380", "url": "https://eu.wikipedia.org/wiki?curid=271814", "title": "Joaqu\u00edn Balaguer", "text": "Joaqu\u00edn Balaguer (Santiago de los Caballeros, 1906ko irailaren 1a - Santo Domingo, 2002ko uztailaren 14a) dominikar politikaria izan zen.\nSanto Domingoko Unibertsitatean eta Parisen ikasia. Unibertsitate hartako irakasle izan zen, 1938tik aurrera. 1930az geroztik, Rafael Trujillo diktadorearen laguntzaile izan zen, eta diplomazia-arloko karguetan aritu zen; bere herrialdeko ordezkari izan zen NBEan, 1947an. Gero, Kanpo Arazoetako (1954-55) eta Hezkuntzako (1955-57) ministro ere izan zen, eta 1960an, Trujillok bere kargua utzi zuenean, presidente izatera heldu zen. 1962an, Trujilloren hilketaren ondoren, estatu-kolpe batek kargutik kendu eta atzerrira jo behar izan zuen. 1965ean itzuli zen, Juan Boschen jarraitzaileek iraultza-ahalegina egin, eta Estatu Batuetako armadak gatazkan parte hartu ondoren. Hurrengo urtean, Alderdi Erreformistaren buru gisa eta Estatu Batuen babesarekin, lehendakari-hauteskundeak irabazi zituen, eta 1970 eta 1974an ere berriz hautatu zuten. Ekonomia-arloan egonkortasuna berreskuratu eta garapena bultzatu zituen arren, gizarte-gatazkek eta gerrillarien ekintzek errepresiozko neurriak eragin zituzten. 1978 eta 1982ko hauteskundeetan ere lehendakarigai izan zen, baina ez zuen irabazterik lortu; bai, ordea, 1986, 1990 eta 1994an, nahiz eta azken horietan iruzur egindako susmoak izan ziren. 1996an, aldiz, lehendakaritzan ordezkatu zuen Leonel Fernandezen garaipenaren alde lan egin zuen, hauteskundeen lehen itzulian garaile izandako J.F. Pe\u00f1a sozialistari bidea ixteko Juan Bosch berberarekin hitzartu ondoren."}
{"id": "271815", "revid": "42829", "url": "https://eu.wikipedia.org/wiki?curid=271815", "title": "Joe Hill", "text": "Joe Hill, jaiotza-izenez Joel Emmanuel Hagglun (G\u00e4vle, Suedia, 1879ko urriaren 7a - Salt Lake City, AEB, 1915eko azaroaren 19a) Estatu Batuetako langile-buruzagia izan zen.\nBiografia.\n1902. urtean heldu zen Estatu Batuetara, mendebalera joan zen bizitzera, eta San Pedroko (Kalifornia) langileen sindikatuaren buruzagi nagusi zelarik, bat egin zuen \"Industrial Workers of the World\" (IWW, \"munduko lantegietako langileak\") sindikatu sortu berriarekin. IWW sindikatuak munduko langile guztien elkartasuna eta antolamendua zuen helburu. Joe Hillek, gainera, langileen aldeko kanta ugari idatzi zituen, 1909tik aurrera IWW sindikatuak argitara eman eta urte gutxiren buruan Estatu Batuetako greba guztietan kantatu zirenak.\nAgintariek, IWW langile-elkartea gero eta indartsuagoa zela ikusirik, buruzagien aurkako jazarpenari ekin zioten, eta, beste batzuen artean, Joe Hill atxilo hartu zuten. Bi hilketaren egile izatea leporatu zioten, eta alderdikeriaz egindako epaiketa baten ondoren, heriotza-zigorra ezarri zioten. Atxiloketa eta zigor horiek gaitzesteko manifestazio handiak egin ziren, eta Suediako gobernuak ere heriotza-zigorragatik haserrea adierazi zuen. Hala ere, ahaleginak ahalegin, Hill bizirik ateratzeko saioek huts egin zuten, eta 1915. urteko azaroaren 18an, hil egin zuten. Hil bezperan, Big Bill Haywoodi, IWWko buruzagiari, telegrafoz bidali zion mezuan, honela laburbildu zuen Joe Hillek bere borrokabidea: \"Adio Bill. Hiltzera noa, benetako iraultzaile bat bezala. Ez doluka ari. Antola zaitezte\"."}
{"id": "271816", "revid": "28807", "url": "https://eu.wikipedia.org/wiki?curid=271816", "title": "Joe Hillstrom", "text": ""}
{"id": "271818", "revid": "28807", "url": "https://eu.wikipedia.org/wiki?curid=271818", "title": "Joel Emmanuel Hagglun", "text": ""}
{"id": "271819", "revid": "336", "url": "https://eu.wikipedia.org/wiki?curid=271819", "title": "D. H. Lawrence", "text": "David Herbert Lawrence (Eastwood, Nottinghamshire, 1885eko irailaren 11 - Vence, Frantzia, 1930eko martxoaren 2a) ingeles idazlea izan zen. Eleberriak, kontakizun laburrak eta poesia landu zituen, bereziki, eta XX. mendeko ingeles nobelagile nagusienetakoa izan zen.\nAita meatzaria eta ama olerkari eta irakaslea zituen. Amak bultzatuta hasi zen literaturan, eta 1911n eman zuen argitara lehen eleberria, \"The White Peacock\" (\"Pauma zuria\"). 1913an eman zuen bere lehen poesia-bilduma, \"Love Poems and Others\" (\"Amodiozko poemak eta beste\") eta bere lehen eleberri handia, \"Sons and Lovers\" (\"Semeak eta maitaleak\"). Garrantzi handia eman zion Lawrencek erotismoari, eta arazoak izan zituen horrexegatik, 1915ean \"The Rainbow\" (\"Ortzadarra\"), hiru familiako kideen amodiozko harremanak kontagai zituen eleberria argitara eman zuenetik.\nTuberkulosiak jota eta Ingalaterrako moralisten irainetatik ezin ihesirik bizi zela, erbestera jo zuen Lawrencek, eta Italian idatzi zituen obra ugari: \"The Rainbow\" (1915, \"Ortzadar\"), \"Women in love\" (1921, \"Emakume maiteminduak\"), \"The Lost Girl\" (1921, \"Neska galdua\"). \"Kangaroo\" (1923, \"Kanguro\") idatzi zuen Australian, eta \"The Plumed Serpent\" (1926, \"Luma-sugea\") Mexiko Berrian. 1928an plazaratu zuen \"Lady Chatterley\u00b4s Lover\" (\"Lady Chatterleyren maitalea\") eleberria, haren obra ezagunena, oso eskandalagarria izan zen, bertan amodio fisikoaren apologia egiten baitzuen, garai hartako arau moralen eta sozialen kontra. Bere burua babestu behar izan zuen Lawrencek \"Pornography and Obscenity\" (1929, \"Pornografia eta lizunkeria\") saiakeran. Tuberkulosiak jota hil zen, 45 urte zituela."}
{"id": "271821", "revid": "59723", "url": "https://eu.wikipedia.org/wiki?curid=271821", "title": "Federico Mayor Zaragoza", "text": "Federico Mayor Zaragoza (Bartzelona, Katalunia, 1934ko urtarrilaren 27a -) kataluniar zientzialari eta politikaria da.\nBiografia.\nLehenengo ikasketak Bartzelonan egin zituen, baina Madrilgo Unibertsitatean eskuratu zuen doktoregoa, 1958an, farmaziako ikasketak egin ostean. 1959-1963 bitartean bertako irakasle-laguntzaile izan zen, eta Granadakoan biokimikako katedra eskuratu zuen 1963an. 1968an erretore izendatu zuten, eta Hezkuntzako Nazio Kontseilari izan zen 1969-1972 bitartean.\nPolitikaren eta zientziaren alorrean eskuratu izan dituen beste hainbat karguz gainera, Hezkuntza eta Zientzietako idazkariordea izan zen 1973tik 1975era. 1977an Espainiako gobernuan sartu zen, UCD alderdiaren zerrendetan, independente gisa, baina 1978an kargua utzi eta UNESCOren zuzendari-laguntzaile izendatu zuten. 1981ean Hezkuntza eta Zientziako ministro izan zen, 1982an PSOE alderdia gobernura iritsi zen arte. 1987an Europako Legebiltzarreko kide izendatu zuten CDS alderdiaren eskutik, eta urte hartan bertan egin zuten UNESCOren idazkari nagusi. 1993an zuzendari-karguan berretsi zuten. Lan handia egin zuen Estatu Batuak eta Erresuma Batua UNESCO erakundera erakartzeko, eta kargua hartu zuenetik, lan handia egin zuen Giza Eskubideen alde: gizabanakoaren formazioaren eta elkartasun intelektualaren ezaugarri nagusitzat azpimarratu ditu eskubide horiek.\nZientzietako zenbait lanez gainera, 1987an \"Ma\u00f1ana siempre es tarde \"liburua eman zuen argitara; hor, garapenaren kontzeptua eta ikerketa zientifikoaren eta hezkuntzaren etorkizuneko beharrak lotu zituen. Erakunde, akademia eta elkarte ugarietako kide da: Sociedad Espa\u00f1ola de Bioqu\u00edmica (1964), Asociaci\u00f3n Americana para el Fomento de la Ciencia (1965), Erresuma Batuko Biokimika Elkartea (1966), Real Academia Nacional de Farmacia (1975), Erromako Kluba (1981), Real Academia de Bellas Artes de San Fernando (1994), Txinako Zientzia Akademia (1994), Errusiar Zientzia Akademia (1999), Real Academia Nacional de Medicina (2002) eta Europar Zientzia eta Arte Akademia."}
{"id": "271822", "revid": "28807", "url": "https://eu.wikipedia.org/wiki?curid=271822", "title": "Mayor Zaragoza", "text": ""}
{"id": "271823", "revid": "46380", "url": "https://eu.wikipedia.org/wiki?curid=271823", "title": "Arletty", "text": "L\u00e9onie Marie Julie Bathiat (Courbevoie, 1898ko maiatzaren 15a - Paris, 1992ko uztailaren 24a), Arletty ezizenaz ezaguna, frantses antzezle eta modeloa izan zen.\nBiografia.\nLehenik, fabrika batean lan egin zuen, eta gero, idazkari- eta modelo-lanak ere egin zituen. 32 urte zituela hasi zen zineman, Ren\u00e9 Hervilen \"La douceur d\u00b4aimer\" (1930) filmean. Hurrengo urteetan, komedia arinen edo arrakasta handiko antzerki-egokitzapenen antzezpenekin txandakatu zituen eszenako lanak. Jacques Feyderren \"Pension Mimosas\" (1935) izan zuen urte haietako lehen lan garrantzitsua. Bi urte geroago, Sacha Guitry Frantziako zinema- eta antzerki-munduko gizon ospetsuak hiru aldiz deitu zuen, \"Faisons un r\u00e9ve\", \"D\u00e9sir\u00e9\", eta \"Les perles de la couronne\" lanetarako. Ospe handiena, ordea, hurrengo urtean lortu zuen, Marcel Carn\u00e9k zuzendutako \"H\u00f4tel du Nord\" (1938) filmarekin. Zuzendari horren hurrengo hiru maisulanetan ere parte hartu zuen: \"Le jour se l\u00e8ve\" (1939), \"Les visiteurs du soir\" (1942) eta \"Les enfants du paradis\" (1943). Grazia aparta eta umore-sena miresgarria zituen, Parisko langileriaren ohiko itxura oroitarazten zuen Arlettyk. Carn\u00e9ren azken bi filmak egin ziren garaian, ordea, alemaniarren esku zegoen Paris, eta Arlettyk harreman arriskutsuak izan omen zituen etsaiarekin; hori zela-eta, bi urtez deserriratu zuten probintzietara. Hala ere, antzezpen-lanak egiten jarraitu zuen, 1962an jasandako istripu baten ondorioz ia erabat itsutu zen arte."}
{"id": "271824", "revid": "28807", "url": "https://eu.wikipedia.org/wiki?curid=271824", "title": "Arlette-Leonie Bathiat", "text": ""}
{"id": "271825", "revid": "336", "url": "https://eu.wikipedia.org/wiki?curid=271825", "title": "Georgi Plekhanov", "text": "Georgy Valentinovitx Plekhanov (Gudalovka, Tambov, 1856ko abenduaren 11greg./azaroaren 29ajul. - Terijoki, Finlandia, 1918ko maiatzaren 30a) errusiar sozialista izan zen, errusiar marxismoaren sortzailea.\nBizitza.\nSan Petersburgon egiten ari zen ikasketak utzi, eta Lurraldea eta Askatasuna herri-erakundeko kide egin zen. Erbestera jo behar izan zuen 1880an, eta Genevan finkatu ondoren, Errusiako lehen erakunde marxista iraultzailea (Osvobozhdeni\u00e9 truda; Langileriaren Askapena) sortzen parte hartu zuen, eta bere ideologiaren oinarriak azaldu zituen \"Sozialismoa eta borroka politikoa\" (1883) eta \"Gure arteko desadostasunak\" (1885) obretan. Bi lan horietan, Errusian gertatutako garapen kapitalista lasterra aztertu zuen, eta bi fasetan oinarritutako iraultza eskema proposatu zuen: tsarren garaiko erregimenaren lekua demokrazia burgesak hartuko zuen, lehenik, eta ondoren, langileriak, langileen alderdi sozialdemokrata baten zuzendaritzapean, iraultza sozialista gauzatuko zuen. 1898. urtean, Plekhanoven ingurura hurbildu zen taldeak, Errusiako Langileen Alderdi Sozialdemokrata sortu zuen, eta, \"Iskra\" aldizkariaren bidez, marxismo ortodoxoaren alde egin zuen. 1903. urtean egin zen alderdiaren bigarren kongresuan, boltxebikeen eta mentxebikeen arteko banaketa gertatu zen kongresuan, hain zuzen, boltxebikeen buru zen Leninen alde agertu zen Plekhanov; baina, geroago, bi adarrak batzen saiatu zen. 1917. urteko iraultza ondoren Errusiara itzuli zenean, mentxebikeekin bat egin zuen, eta erbesterako bidea hartu behar izan zuen, berriro ere, urriko boltxebikeen iraultza izan zenean."}
{"id": "271826", "revid": "512", "url": "https://eu.wikipedia.org/wiki?curid=271826", "title": "Thomas Pynchon", "text": "Thomas Ruggles Pynchon, Jr. (Long Island, New York, AEB, 1937ko maiatzaren 8a) estatubatuar idazlea da.\nBiografia.\nErabiltzen dituen teknika narratibo esperimentalengatik da batez ere ezaguna, argudio eta gai oso konplexuetan oinarriturik beti. Eleberri ospetsuena \"Grabitate ortzadarra\" (1973) du, National Book Award sariaren irabazlea (Estatu Batuetako liburu-sari nagusia).\nThomas Pynchonek ingeniaritza-ikasketak egin zituen, Cornell Unibertsitatean, baina ikasketak bukatu gabe, itsas armadan sartu zen. Soldadutzatik itzuli zenean ingeles hizkuntzako lizentzia atera zuen (1958). Boeing Aircraft konpainiarentzat lan egin zuen bi urtez, bere lehen eleberria argitaratu baino lehen: \"V\" (1963). Bere beste eleberriak \"49. sailaren enkantea\" (1966) eta \"Vineland\" (1990) dira.\nPynchonen liburuek gizarte-sare erraldoi bat erretratatzen dute, Bigarren Mundu Gerran sortu ziren industria, gudaroste, masa-hedabide eta aisialdi-sistemez osatua. Gainera, sare horren sorrera nolakoa izan zen zehazten du, Europako enpresa librean dituen sustraietatik hasita garai modernoraino, Estatu Batuen sorrera ahaztu gabe. Oso eleberri zabalak dira, eta oso zehatzak, gertaera historikoak, teoria zientifikoak eta herri-kulturari buruzko xehetasunak azaltzerakoan. Pertsonaia asko agerrarazten ditu, elkar gurutzatzen diren eta sarritan erabat osatu gabe utzitako argudioen bidez. Teknika narratibo desberdinak baliatzen ditu satira, umorea, azpilana gizarte modernoaren erdian bizi den gizakiaren alienazioaren irudi iluna baina ez esperantzarik gabea marrazteko."}
{"id": "271827", "revid": "96586", "url": "https://eu.wikipedia.org/wiki?curid=271827", "title": "Arnold Sch\u00f6nberg", "text": "Arnold Sch\u00f6nberg (Viena, 1874ko irailaren 13a - Los Angeles, 1951ko uztailaren 13a) austriar musikagile, zuzendari eta irakaslea izan zen.\nBizitza eta lanak.\nBere kasa ikasi zuen. Gaztetatik hasi zen musika idazten, ganbera musika, batez ere. 1891. urte inguruan, kontrapuntu-ikasketak egin zituen Zemlinskyrekin. Irakaskuntza funtsezko ogibide izan zuen bizitza osoan. Anton Webern eta Alban Berg izan ziren Sch\u00f6nbergen ikasle nagusiak.\nAldi desberdinak ditu Sch\u00f6nbergen musikagintzak. Lehenengoan, Wagnerren musikaren eragin nabaria du. Ondoren, musika atonalaren araberako lehen lanak idatzi zituen, \"Pierrot Lunaire\" (1912), besteak beste, XX. mendeko musikan eragin handia izan dutenak. Hirugarren aldian, hamabi hotseko metodoa edo dodekafonismoa finkatu zuen, hurrengo lanetan berebiziko garrantzia izan zuen aurkikuntza guztiz berritzailea. Azken aldia, Estatu Batuetan bizi izan zituen urteetan gertatu zen. Garai hartan, heldutasun handiko lanak idatzi zituen. 1941. urtean Estatu Batuetako herritar bihurtu zen.\nLan ugari idatzi zituen. Hauek dira aipagarrienak: \"Verkl\u00e4rte Nacht\" (1899, \"Gau itxuraldatua\"), harizko tresnetarako sestetoa, 1917. eta 1943. urteetan harizko tresnetako orkestrarako moldatua; \"Gurrelieder\" (1901); \"Pell\u00e9as et M\u00e9lisande\" (1902-1903), poema sinfonikoa; \"Erwartung\" (1909, \"Esperoan\"), monodrama; \"Die Jakobsleiter\" (1917, \"Jakoben zurubia\"), oratorio amaitu gabea; \"Haizezko tresnetarako boskotea\" (1923); \"Moses und Aron\" (1930-1932), opera; \"Biolinerako kontzertua\" (1936); \"Napoleon Bonaparteri Oda\" (1942); \"Varsoviatik bizirik irtena\" (1947), kantata."}
{"id": "271829", "revid": "512", "url": "https://eu.wikipedia.org/wiki?curid=271829", "title": "Erna Berger", "text": "Erna Berger (Cossebaude, Dresdenetik hurbil, Alemania, 1900eko urriaren 19a - Essen, Alemania, 1990eko ekainaren 14a) alemaniar sopranoa izan zen.\nBiografia.\nKantuan hasi aurretik, pianoa ikasi zuen. Debuta Dresdeneko Staatsoperren egin zuen, Fritz Busch zuzendari zuela, 1925ean (\"Xirula miragarria\" laneko lehenengo mutila).\n\"Hoffmannen Ipuinak\" laneko Olinpia ere kantatu zuen. 1928an, Richard Straussen \"Egiptoko Helena\" lanean parte hartu zuen, eta 1929an, Han Pfitzneren \"Christelflein\" kantatu zuen, Berlingo St\u00e4dtische Operan. Opera horretako taldeko kide izan zen, 1932tik 1934ra bitartean. Bayreutheko Jaialdian parte hartu zuen, Arturo Toscanini zuzendari zuela, \"Parsifal\" laneko lehenengo neska-lorearekin eta \"Siegfried\"eko basoko txoriarekin (1933), eta baita Salzburgokoan ere (1932).\n1932. urtetik aurrera, lieda landu zuen, batez ere, Michael Raucheisen piano-jotzailearekin. 1934an Berlingo Staatsoper operara deitu zuten, eta bertan hogei urtez aritu zen lanean.\n1937tik 1938ra bitartean, Gaueko erregina izan zen Berlingo Orkestra Filarmonikoak egindako \"Xirula miragarria\"n, Thomas Beecham zuzendari zuela. Parisen, Champs-\u00c9lis\u00e9eseko Antzokian (1937) lehenbizi, eta ondoren, Parisko Operan (1941) kantatu zuen. Hainbat kontzertu eman zituen Ipar eta Hego Ameriketan (1946-1953), Australian (1948) eta Japonian (1953). 1949an New Yorkeko Metropolitan operan debutatu zuen.\n1955ean obra lirikoak utzi, eta liedetara eta irakaskuntzara jo zuen. Bergerrek oso soprano-ahots berezia zuen: nota altuetara ziurtasun osoz iritsi zitekeen, ezti-ezti eta aldi berean indartsu."}
{"id": "271831", "revid": "336", "url": "https://eu.wikipedia.org/wiki?curid=271831", "title": "Olivier Messiaen", "text": "Olivier Messiaen (Avignon, Frantzia, 1908ko abenduaren 10a - Paris, Frantzia, 1992ko apirilaren 27a) frantses musikagilea, organista eta irakaslea izan zen.\nBiografia.\nParisen egin zituen musikako ikasketak. Gaztetan, greziar eta indiar musikaren erritmoak, kantu laua, herri-musika, eta mikrotonuzko musika (semitonoa baino txikiagoak diren bitarteak erabiltzen dituena) ikasi eta aztertu zituen. Txorien kantuak ere aztertu zituen, eta eskualdeka sailkatu zituen, gero musika-lanetan erabiltzeko. \"Offrandes oubli\u00e9es\" (1931, \"Eskaintza ahantziak\") eta \"Nativit\u00e9 du Seigneur\" (1938, \"Jainkoaren jaiotza\") obrekin egin zen ezagun.\n1936. urtetik eta Bigarren Mundu Gerra hasi arte, \"Schola Cantorum\" eta \"\u00c9cole Normale de Musique\"-ko irakasle izan zen. Soldadu zela, preso egon zen G\u00f6rlitzeko kontzentrazio-esparruan; han, \"Quatour pour la fin du temps\" (\"Denboraren amaierarako kuartetoa\") idatzi zuen, eta 1941. urtean kontzentrazio-esparruan bertan estreinatu zen.\nMessiaenen lan aipagarriak dira, besteak beste: orkestrarako \"L\u00b4Ascension\" (1933), \"Turangalila-Symphonie\" (1946-1948), \"Oiseaux exotiques\" (1955-1956) eta \"Et exspecto resurrectionem mortuorum\" (1964); ahots eta korurako \"Po\u00e8mes pour moi\" (1936), \"Harawi, chant d\u00b4amour et de mort \"(1945), \"Cinq rechants \"(1940) eta \"La transfiguration de Notre Seigneur J\u00e9sus Christ\" (1965-1969); pianorako \"Visions de l\u00b4Amen\" (1943), \"Regards sur l\u00b4enfant J\u00e9sus\" (1944) eta \"Catalogue d\u00b4oiseaux\" (1956-1958); organorako \"Variations \u00e9cossaises\" (1928), \"L\u00b4 Ascension\" (1933) eta \"Le Corps glorieux\" (1930); 6 Martenot uhinetarako \"F\u00eates des belles eaux\" (1937)."}
{"id": "271832", "revid": "1545", "url": "https://eu.wikipedia.org/wiki?curid=271832", "title": "Shiraz", "text": ""}
{"id": "271833", "revid": "6327", "url": "https://eu.wikipedia.org/wiki?curid=271833", "title": "Chiraz", "text": ""}
{"id": "271834", "revid": "336", "url": "https://eu.wikipedia.org/wiki?curid=271834", "title": "Georges Devereux", "text": "Georges Devereux (Transilvania, Hungaria \u2014egungo Errumania\u2014, 1908ko irailaren 13a - Paris, Frantzia, 1985eko maiatzaren 28a) estatubatuar psikoanalista eta etnologoa izan zen.\nBiografia.\nJaiotzaz hungariarra zen. Hamar urte zituela, bere jaioterria Errumaniaren parte izatera pasatu zen, eta errumaniera ikastera behar zuten gauetik egunera.\nOso jakintzagai desberdinak landu zituen bizitzan zehar. Piano-ikasketak egin zituen, eta pianorako lan asko konposatu zuen. Hemezortzi urte zituela, Frantziara joan zen, Marie Curierekin, fisika ikastera. Ondoren, etnologia ikasi zuen.\nRockefeller fundazioaren beka bati esker, Estatu Batuetara joan zen hango indiarrak ikertzera, eta Kaliforniako mohave indiarrei buruz egin zuen doktore-tesia.\nAmeriketako antropologo ospetsu asko ezagutu zituen, eta antropologia irakatsi zuen Estatu Batuetako hainbat unibertsitatetan. Amerikar herritartasuna hartu ondoren, psikoanalisia lantzen hasi zen, eta 1959an psikoanalista-bulegoa jarri zuen New Yorken.\nEtnopsikiatria sortu zuen, hau da, gaixoaren kultura aintzat hartzen duen psikopatologia.\nBerrogeita hamar urte zituela, greziar ikasketak egin zituen eta mitologia grekoaren aditu handienetako bat bihurtu zen.\nPsikoanalisiari buruz egin zituen lanen artean, honakoak ditu: \"Mohave Ethnopsychiatry\" (\"Mohaveko Etnopsikiatria\"), \"Psychoth\u00e9rapie d\u00b4un Indien des plaines\" (\"Lautadako indiar baten psikoterapia\"), \"Study of Abortion in Primitive Societies\" (\"Abortuari buruzko ikerlana gizarte primitiboetan\").\nZenbait hizkuntza zekizkien: hungariera, errumaniera, alemana, frantsesa, ingelesa eta abar."}
{"id": "271835", "revid": "58701", "url": "https://eu.wikipedia.org/wiki?curid=271835", "title": "Zelma Watson George", "text": "Zelma Watson George (Hearne, Texas, AEB, 1903ko abenduaren 8a - Cleveland, AEB, 1994ko uztailaren 3a) opera-abeslari, musikologo eta diplomatiko afro-amerikarra izan zen.\nBere bizitzan zehar hainbat lanetan jardun zuen, eta hainbat alor landu zituen, baina kulturen arteko harremanak aztertzea eta sendotzen laguntzea izan zen bere kezka nagusietako bat. Txikitan hainbat bidaia egin zituen familiarekin. Kanadan graduatu ondoren (1920), Chicagoko Enpresa Eskolan ikasi zuen, eta soziologiako titulua atera zuen, 1924. urtean, Chicagoko Unibertsitatean. Musika ikasi zuen Hego-mendebaldeko Unibertsitatean, eta ahots-ikasketak egin zituen, Chicagoko Kontserbatorioan. 1942. urtean, musika afro-amerikarrari buruzko ikerketak egiteko beka bat lortu zuen, eta beka hari esker, hainbat bidaia egin ahal izan zituen, Estatu Batuetan barrena, harik eta 1944an Clevelanden kokatu zen arte.\n1954an soziologiako doktoregoa lortu zuen New Yorkeko Unibertsitatean, musika beltzari buruzko tesi batekin. 1950. urtean hasi zen abeslari gisa ospea irabazten, Gian Carlo Menotti musikagileak Broadwayen bere \"The Medium\" operan abesteko aukeratu zuelarik. George izan zen Broadwayeko opera amerikar batean protagonista-papera abestu zuen lehenengo afro-amerikarra. Azkenik, karrera diplomatikoari dagokionez, beste hainbat karguz gainera, 1960. urtean Dwight D. Eisenhower lehendakariak Nazio Batuen batzarrerako ordezkari hautatu zuen, Estatu Batuetako ordezkari beltz bakarra. 1961ean Dag Hammarskjsld Saria eman zioten, herrialdeek elkar ulertzearen alde egindako lanagatik."}
{"id": "271836", "revid": "1545", "url": "https://eu.wikipedia.org/wiki?curid=271836", "title": "Francisco da Costa Gomes", "text": "Francisco da Costa Gomes (Chaves, 1914ko ekainak 30 - Lisboa, 2001eko uztailak 31) portugaldar militar eta politikaria izan zen. 1974-1976 bitartean Portugalgo presidentea izan zen.\nBizitza.\nIkasketa militarrak amaitu ondoren hasi zen gudarostean karrera militarra egiten, zaldunerian. Bere lehenengo zerbitzua Errepublikako Guardia Nazionaleko gudari gisa egin zuen, eta 1944. urterako, kapitain-titulua eskuratua zuen. Urte hartan, matematikako lizentzia eskuratu zuen Portoko Unibertsitatean. Hurrengo urteetan, garrantzizko zenbait zeregin bete zituen NATOren nazioarteko zenbait erakundetan, eta 1948an, Estatu Goreneko kide egin zuten. Hurrengo urteetan, beste hainbat karguren ardura izan zuen. 1970ean Angolako gudarostearen komandante izan zen, eta 1972. urtean, Portugala itzulita, Estatu Goreneko Buruzagi izendatu zuten. Baina kargu hartatik egotzi zuten handik bi urtera, diktaduraren erregimenak gudarosteaz egiten zuen erabilerarekin bat ez zetorrelako.\n1974ko Krabelinen Iraultzan Kapitainen mugimendu delakoarekin bat egin zuen, eta urte hartatik 1976ra, Portugalgo Errepublikako lehendakari izan zen. Hasieran ezker muturreko indarrei eman zien nagusitasuna. 1975. urtetik aurrera, berriz, komunisten, sozialista moderatuen eta ezkertiarren arteko oreka bilatzen ahalegindu zen eta, azkenik, azaroaren 25ean larrialdi-egoera ezarri zuen, Lisboan. Neurri hari esker sendotu egin zen Indar Armatuen Mugimendu ezkertiarraren eragin moderatua, eta demokrazia egonkortzea lortu zuen."}
{"id": "271837", "revid": "46380", "url": "https://eu.wikipedia.org/wiki?curid=271837", "title": "Jules Romains", "text": "Jules Romains (Jaiotza-izena: \"Louis Farigoule\" ; Saint-Julien-Chapteuil, Loira Garaia, 1885eko abuztuaren 26a - Paris, 1972ko abuztuaren 14a) frantses idazlea izan zen.\nUnanimismoaren dotrina ezagutarazi zuen XX. mendearen hasieran, norbanako-multzo batek arima komuna duelako ustea. Garai hartan argitaratu zituen \"L\u00b4\u00e2me des hommes\" (1904, \"Gizakien arima\") eta \"La vie unanime\" (1908) poesia-bildumak. Unanimismoaren gaia erabili zuen, halaber, \"Odes et pri\u00e8res\" (1913, \"Odak eta otoitzak\") poesia-bilduman, \"Mort de quelqu\u00b4un\" (1911, \"Baten heriotza\") eta \"Les copains\" (1913, \"Adiskideak\") eleberrietan. Arrakasta handia lortu zuen, aldi berean, antzerkirako prestatu zituen lanekin: \"Monsieur Le Trouhadec saisi par la d\u00e9bauche\" (1923, \"Gehiegikeriak bultzatutako Trouhadec jauna\") eta, batez ere, \"Knock ou le triomphe de la m\u00e9decine\" (1923, \"Knock edo medikuntzaren garaipena\"). Handik aurrera, bere bizitzako lanik handiena idazten hasi zen, 27 liburukitan bildu zuen \"Les hommes de bonne volont\u00e9\" (1932-1956, \"Borondate oneko gizakiak\") literatura-lana. Obra horretan xehetasun handiz deskribatzen du bere garaiko frantses gizartea. Bere bizitzako azken urteetan, ohiturazko eleberri multzo bat idatzi zuen: \"Une femme singuli\u00e8re\" (1957, \"Emakume berezia\"), \"Le besoin de voir clair\" (1958, \"Argi ikusteko beharra\") eta \"M\u00e9moires de madame Chauverel\" (1959, \"Chauverel anderearen memoriak\"). Harenak dira, halaber, \"Lettres \u00e0 un ami\" (1964-1965, \"Gutunak lagun bati\") eta \"Amiti\u00e9s et rencontres\" (1970, \"Adiskidetasunak eta topaketak\") biografia-lanak."}
{"id": "271838", "revid": "28807", "url": "https://eu.wikipedia.org/wiki?curid=271838", "title": "Louis Farigoule", "text": ""}
{"id": "271840", "revid": "58701", "url": "https://eu.wikipedia.org/wiki?curid=271840", "title": "Jose Maria Orbe", "text": "Jose Maria Orbe Elio, izengoitiz \"El Manchuelo de Ermua\", (Irun, 1776ko irailaren 6a \u2013 Bordele, 1850eko uztailaren 21a) karlista militarra izan zen. Hirugarren Valdespinako markesa izan zen\nBiografia.\nHumanitate-ikasketak egin zituen Zaragozan, eta matematikakoak akademia militarrean eta Bergarako Errege Mintegian.\nFrantsesen aurkako Konbentzio Gerran borrokatu zen, eta Irungo San Martzialgo guduan beso bat galdu zuen (1794). Basileako ituna izenpetu zenean, miliziatik erretiratu zen, kapitain graduaz.\n1797. urtean Ermuko alkate hautatu zuten, eta 1802an Bizkaiko jaurerriko diputatu. Urte horretan bertan joan zen Gortera Zamakolada izeneko matxinada eragin zuen Simon Bernardo Zamakolarekin batera; ondorioz, harekin batera ezkutatu behar izan zuen Nafarroan. Frantsesek euskal herrialdeak inbaditu zituztenean, euskal herritarren matxinada bultzatu zuen Orbek, eta behin baino gehiagotan espetxeratu zuten horregatik.\nHirurteko Liberalean (1820-1823) ere Egia jeneralarekin batera konspiratu izana salatu, eta kartzela zigorra ezarri zioten, baina ihes egitea lortu zuen.\nKarlistaldia hasi zenean, Karlos erregegaiaren agindupean jarri zen, eta Bizkaikoa ez ezik, Arabako, Gipuzkoako, Santanderko eta Gaztelako matxinadak bultzatu zituen, baina lehen guduak gertatu eta karlista gudarosteak sakabanatu zirenean, Nafarroan ezkutatu zen. Orbek jeneral izendatu zuen Zumalakarregi, karlista gudarosteak berriro osa zitzan. 1836. urtean Errege Kontseiluko ministro izendatu zuen Karlos erregegaiak, eta 1838an Gerrako ministro. Bergarako Besarkada gertatu zenean, Frantziara erbesteratu zen."}
{"id": "271841", "revid": "6327", "url": "https://eu.wikipedia.org/wiki?curid=271841", "title": "El Manchuelo de Ermua", "text": ""}
{"id": "271842", "revid": "96586", "url": "https://eu.wikipedia.org/wiki?curid=271842", "title": "Michel Audiard", "text": "Pierre Michel Audiard ( ahoskatua; Paris, \u2013 Dourdan, ) frantses idazlea, antzerkigilea eta zinemagilea izan zen.\n1950eko hamarraldiaren hasieran, Audiard frantses zinemako pertsonaia nagusietako bat bihurtu zen. Bere elkarrizketak zinemako zuzendari handienen neurrira idatziak izan ziren (Jean Gabin, Lino Ventura, Jean-Paul Belmondo, Bernard Blier), eta bete-betean asmatu zuen ikusleak erakartzen. Hizkuntza lizunaren eta herri-hizkeraren maisutzat hartu izan da. Ehun bat filmetako elkarrizketak osatu zituen, besteak beste, \"Un taxi pour Tobrouk\" (1961, \"Taxi bat Tobroukera\"), \"M\u00e9lodie en sous-sol\" (1963, \"Melodia lurpean\"), \"L'Incorrigible\" (1975, \"Ezin zuzenduzkoa\"), \"Le Professionnel\" (1981, \"Profesionala\"). Zuzendari gisa ere lan egin zuen, eta 1968tik 1974ra bitartean, bederatzi film egin zituen. Film horietatik bi dira aipagarriak, \"Comment r\u00e9ussir... dans la vie quand on est con et pleurnichard\" (1973, \"Nola lortu arrakasta... bizitzan baboa eta negartia zarenean\") eta \"Vive la France!\" (1973, \"Biba Frantzia!\"). 1980ko hamarraldian, zorroztasun handiko elkarrizketak osatzeko gauza zela frogatu zuen: \"Garde \u00e0 vue\" (1981, \"Guardia badatorrela\") eta \"Mortelle Randonn\u00e9e\" (1983, \"Ibilaldi hilkorra\"). Garai horretakoa da, bestalde, \"On ne meurt que deux fois\" (1985, \"Bitan bakarrik hiltzen da\"). Umore handiko literatura-lanak idatzi zituen, \"Le P'tit Cheval de retour\" (1975, \"Itzulerako zaldi txikia\"), eta baita emozio handikoak ere, \"La Nuit, le jour et toutes les autres nuits\" (1978, \"Gaua, eguna eta beste gau guztiak\")."}
{"id": "271844", "revid": "58701", "url": "https://eu.wikipedia.org/wiki?curid=271844", "title": "Ernesto Geisel", "text": "Ernesto Geisel (Bento Gon\u00e7alves, Hegoaldeko Rio Grande, Brasil, 1907ko abuztuaren 3a - Rio de Janeiro, Brasil, 1996ko irailaren 12a) brasildar militarra eta politikaria izan zen.\nBrasilgo Errepublikako lehendakaria, 1974tik 1979ra bitarteko urteetan. Hogei urterekin hasi zuen karrera militarra, eta gudarosteko jeneral izatera iritsi zen. 1930eko iraultzan parte hartu zuen, eta Rio Grande do Norteko estatu-idazkari izan zen (1931), eta Paribakoa gero (1934). Errepublikako Lehendakaritzaren Etxe Militarraren buru izan zen (1961ean, eta 1964tik 1966ra bitartean), eta baita Auzitegi Militar Gorenaren ministro ere. Petrolioaren industriak erakarrita, Cubat\u00e3oko findegiko zuzendari izan zen 1956an, Petrobras enpresa estatalekoa 1969tik 1973ra, eta Norquisa enpresakoa, 1979. urtetik aurrera. Petrobrasko zuzendari gisa, itsaso azpiko plataformaren ustiapena bultzatu zuen, eta emaitza onak lortu zituen.\n1974an, Errepublikako lehendakari izendatu zuten. Haren gobernupean, arazo ekonomiko larriak izan ziren, politika ekonomiko zorrotz-zorrotza bideratu zuen, eta finantzen oreka hazkunde ekonomikoarekin adosten saiatu zen. Kanpo Arazoetan, Brasilen presentzia Afrikara eta Europara zabaltzen ahalegindu zen, Estatu Batuei baldintzarik gabeko menik egin gabe. Bere gobernu-aldia bukatu aurretik, Geiselek bere ideiak jarraitzen zituen militar bat aukera zezaten lortu zuen, Jo\u00e3o Baptista Figueiredo. 1979an utzi zuen lehendakaritza."}
{"id": "271845", "revid": "336", "url": "https://eu.wikipedia.org/wiki?curid=271845", "title": "Neville Marriner", "text": "Neville Marriner (Lincoln, Lincolnshire, 1924ko apirilaren 15a - 2016ko urriaren 2a) britainiar orkestra zuzendari eta biolinista izan zen.\nLondresko Royal College of Music eskolan hasi zen biolin-ikasketak egiten, hamahiru urte zituela, eta 1944. urtean graduatu zen han bertan. Bigarren Mundu Gerran parte hartu zuen, eta gerrako zaurietatik sendatzen ari zela Robert Thurston Dart musikologo, klabe-jotzaile eta antzinako musikari buruzko lanen idazlea ezagutu zuen; garrantzi handiko lanak egin zituen harekin aurrerantzean. Gerraren ondoren Londresen eta Parisen osatu zituen ikasketak, eta Etonen irakasle gisa denboraldi labur bat egin ondoren Dartekin batera bikotea osatu zuen (Dartek klabezina jotzen zuela) lehenik, eta Jacobean Ensemble taldea ondoren, zeinarekin egin baitzituen zenbait grabazio 1950ean. 1959. urtea arte biolineko irakasle gisa lan egin zuen Royal College of Musicen. 1956an Londresko Orkestra Sinfonikoarekin lanean hasi zen (12 urteko lankidetza izan zen), bigarren biolinista gisa. Garai hartan sortu zuen Academy of St Martin-in-the-Fields ganbera orkestra, bere teknika eta estilo bikainari esker mundu osoan ospea lortu zuena, eta hainbat grabazio arrakasta handiko egin dituena. Marriner 20 urtez izan da Academy of St Martin-in-the-Fields orkestraren zuzendari, eta 1968an Los Angelesko Ganbera Orkestraren zuzendari nagusi izendatu zuten. 1977an zuzendu zuen lehenengo aldiz opera, Manchesterren. 1979an Minnesotako orkestraren zuzendari nagusi izendatu zuten, eta 1986. urtea arte jardun zuen bertan."}
{"id": "271846", "revid": "336", "url": "https://eu.wikipedia.org/wiki?curid=271846", "title": "James Taylor", "text": "James Vernon Taylor (Boston, Massachusetts, 1948ko martxoaren 12a) estatubatuar kantautore eta gitarrista da. 1970eko hamarkadaren hasierako folk rock musikaren ordezkari aipagarrienetako bat izan zen.\nBizitza.\nMusikari familia batean hazi eta hezia, The Flying Corsayers taldea sortu zuen anaia Alexekin gaztetan. Gero, 1966an,The King Bees taldeko kide izan zen. 1968an disko bat plazaratu zuen Apple Records etxearekin, Paul McCartney ezagutu ondoren, eta 1970ean, Carole Kingen babespean, \"Sweet Baby James\" grabatu zuen. Azkeneko disko horrek arrakasta handia izan zuen, eta musikari ezagun bihurtu zuen mundu osoan. Gero, baina, heroinarako atxikimenduak eta maizko depresioek eten egin zuten bere karrera, eta dena bertan behera utzi eta erietxean egon behar izan zuen denboraldi batez.\n1971n \"Mud Slide Slim And The Blue Horizon\" diskoa Estatu Batuetako eta Britainia Handiko disko salduenen zerrendako bigarren eta laugarren lekura iritsi zen hurrenez hurren. Urtebete geroago, 1972an, Carly Simon abeslariarekin ezkondu zen, eta \"Mockingbird\" singlea grabatu zuen harekin batera 1974an. 1975ean \"Gorilla\" plazaratu zuen, eta 1976an CBS disko-etxearentzat grabatzen hasi zen. 1978an Grammy saria irabazi zuen \"Handy Man\" abestiarengatik, eta urtebete geroago \"Flag\" diskoa argitaratu zuen.\n1980ko hamarkadan gutxiago grabatu zuen, baina \"That's Why I'm Here \"(1985) eta \"Never Die Young\" (1988) bezalako ekarpen gogoangarriak egin zituen. 1991n \"New Monn Shine\" grabatu zuen eta 1992an kontzertu bat, zuzenean, \"Live\" izenburupean argitaratua hurrengo urtean. 2009. urtean Funny People filmean agertu zen."}
{"id": "271847", "revid": "28807", "url": "https://eu.wikipedia.org/wiki?curid=271847", "title": "Javier Mina", "text": ""}
{"id": "271848", "revid": "512", "url": "https://eu.wikipedia.org/wiki?curid=271848", "title": "Alejandro Otero", "text": "Alejandro Otero (El Manteco, Bolivar, Venezuela, 1921eko martxoaren 7a - Caracas, Venezuela, 1990eko abuztuaren 13a) venezuelar pintore eta eskultorea izan zen; arte zinetikoaren aitzindaria Venezuelan.\nBiografia.\nCaracasko Arte Plastikoen Eskolan egin zituen ikasketak, 1939tik 1945era bitartean. Azkeneko urte horretan, Parisa joan zen, eta harrezkero, txandaka bizi izan zen Frantziako hiriburuan eta Caracasen. Prestakuntza-aldia bukatuta, Europan zehar bidaiatu zuen, garai guztietako artea ikusiz. Aldi hartan, \"Cafeteras\" saila margotu zuen (egunero erabiltzen diren gauzak, lerro eta planotan sintetizatuak).\n1955ean, nazioarteko kritikaren ezagutza lortu zuen, eta bere lehenengo \"colorritmo\"a egin zuen (argiaren eta espazioaren azterketa, alderik alde zerrenda paraleloez zeharkatutako ohol luzeen bidez). Urte hartatik aurrera, zenbait arkitektura-proiektutan lan egin zuen (Caracasko Unibertsitate Hiria, mosaiko eta aluminiozko muralak eta beira-leihoak). 1958an Pintura Sari Nazionala irabazi zuen bere \"colorritmo\" horietako batekin.\n1961ean beste aldi bat hasi zuen, erliebe zuri eta monokromoen zikloekin (\"Pintzela eta karratu zuria\"), eta gero, paper margotuen sailak egin zituen, pop-estiloko collage modukoak, tresna teknologikoak itsatsita eta guzti: \"Bonjour M. Braque\".\nEsperimentatzen jarraitu zuen, eta 1967an, makina artistikoak eta ludikoak eraikitzeari ekin zion, berriro. Une hartatik aurrera, adierazpide berrien bila hasi zen, eskulturaren alorrean, batez ere. Oterok kolorea, subjektua eta forma ezabatu zituen pinturatik, Kandinskiren antzera."}
{"id": "271850", "revid": "119550", "url": "https://eu.wikipedia.org/wiki?curid=271850", "title": "Cat Stevens", "text": "Yusuf Islam, profesionalki Cat Stevens izenaz ezaguna (Marylebone, Londres, Ingalaterra, Erresuma Batua, 1948ko uztailaren 21a) musikaria da.\nBizitza.\nIkasle-garaian folk-rock idazten eta jotzen hasi zen. Joaldi batean musika-ekoizle batek ikusi zuen, eta grabazio-saio bat antolatu zuen berarentzat. 1966an egin zuen debuta, \"I Love My dog\" izeneko kantuarekin. Hurrengo urtearen hasieran bigarren geratu zen \"single\" zerrendetan, \"Matthew And Son\" kantuarekin, eta bere abeslari ospea sendotuz joan zen. Bere lehen disko luzeak izen bera hartu zuen, eta zazpigarren geratu zen Britainia Handiko zerrendetan. Baina bigarren diskoak, \"New Masters,\" 1967an argitaratua, ez zuen zerrendetan sartzea ere lortu.\n1970ean Island Records disko-etxeak kontratatu zuen Britainia Handirako eta A&amp;M izenekoak Estatu Batuetarako. \"Mona Bone Jakon \"izeneko diskoarekin egin zuen debuta konpainia berrian, eta \"Lady D'Arbanville\" abestiarekin arrakasta handia lortu zuen Britainia Handiko zerrendetan. 1971n Estatu Batuetako merkatuaren ateak zabaldu zitzaizkion \"Wild World\" \"single\"arekin, \"Tea For Tillerman \"diskotik aterea. Urtea bukatu baino lehen \"Teaser And The Firecat \"argitaratu zuen, eta arrakasta handia izan zuen, bai Estatu Batuetan bai Europan. Garai hartan lortu zituen arrakastarik handienak: \"Foreigner\" (1973); \"Buddah And The Chocolate Box \"(1974); \"Greatest Hits \"(1975). Handik aurrerako lanetan, baina, ez zuen batere arrakastarik izan: \"Numbers\" (1976); \"Izitso\" (1977); \"Back To Earth \"(1978). Gero islamera bihurtu zen, izena aldatu zuen, eta bizitza publikotik desagertu zen."}
{"id": "271851", "revid": "1545", "url": "https://eu.wikipedia.org/wiki?curid=271851", "title": "George Foreman", "text": "George Edward Foreman (Marshall, Texas, 1949ko urtarrilaren 10a) estatubatuar boxeolari ohia da. Pisu astunen munduko txapelketa lortzeko inoiz borrokatu den boxeolari zaharrena da. Bi aldiz izan zen munduko txapeldun: lehenengo aldiz 24 urte zituela; bigarrena, 45 urterekin.\nBizitza.\nHoustongo aldirietan hazi zen, eta beste irtenbiderik ezean, gaizkiletzan hasi zen gaztetan. Houstongo poliziak Lan Brigadetara bidali zuen, Oregonera lehenbizi, eta Pleasantonera gero. Pleasantonen gudarosteko sarjentu ohi bat ezagutu zuen, Charles \"Doc\" Broadus, Foremanen boxeorako dohainez ohartu zena. Broadusen ardurapean, Foreman boxeolari amateur hasi zen, eta borroka gutxi batzuen ondoren, Estatu Batuetako boxeoko olinpiar taldean sartu zen. Mexikoko Olinpiar Jokoetan, 1968an, txapeldun atera zen. Urtebete geroago, profesionaletan hasi zen.\n1973an, munduko txapeldun atera zen, Joe Frazier mendean hartuta, baina hurrengo urtean, Muhammad Alik menderatu zuen bera. 1977an, erretiratu egin zen, eta kristau elkarte bat sortu zuen gazte behartsuei laguntzeko. Bere ongintzako obra finantzatzeko diru premian zegoela, 1987an boxeatzen hasi zen berriro. 38 urte zituen. Jende askok publizitate bila besterik ez zebilela uste izan bazuen ere, eta beste batzuek boxeolari ohi baten berragerpen tristetzat jo bazuten ere, Foremanek oraindik boxeolari handia zela erakutsi zuen. 1994an, 45 urte zituela, aho bete hortz utzi zuen boxeolarien mundua, Michael Moorer K.O. utzi zuenean. Titulua ostera galdu ondoren, erretiratu egin zen."}
{"id": "271852", "revid": "56334", "url": "https://eu.wikipedia.org/wiki?curid=271852", "title": "Didier Ratsiraka", "text": "Didier Ignace Ratsiraka (Vatomandry, 1936ko azaroaren 4a - Antananarivo, 2021eko martxoaren 28a) madagaskartar politikaria eta militarra izan zen.\nBi urtez Tananariveko San Migel eskolan ikasi zuen, jesuiten zuzendaritzapean; goi-mailako ikasketak Frantzian egin zituen, eta militar ikasketak Lanveoc-Poulmiceko Ontzi Eskolan, Bormetteseko Transmisioetako Eskola Ofizialean, eta Parisko Ontzidiko Gerrako Goi Eskolan. Madagaskarreko independentziaren ondoren, 1960ko ekainean, politikan hasi zen, eta 1963tik 1970era bere karrerarekin zerikusia zuten karguak izan zituen. 1970etik 1972ra Madagaskarreko enbaxadaren agregatu militarra izan zen, Frantzian; Kanpo Arazoetako ministro gero; eta Lehen Ministro eta Defentsa-ministro 1975ean. 1976ko urtarrilean, lehen aldiz, Madagaskarko Errepublika Demokratikoaren lehendakaritza lortu zuen, eta harrezkero Ambohitsorohitran lan egin zuen, Madagaskarko monarkiarena izandako Jauregi Zaharrean. 1989an lehendakari hautatu zuten, ostera, beste zazpi urterako, botoen % 63 eskuratuta. Hauteskunde horietan iruzur eta askatasunik ezaren akusazioak izan ziren. Didier Ratsirakaren erregimenaren 17 urteak 1993ko martxoan amaitu ziren, bere kritikari nagusia Madagaskarko Auzitegi Goreneko lehendakari izendatu zutenean. Ratsirakak almirante gradua zuen. Gainera, Iraultzaren Batzorde Gorenaren lehendakari izan zen 1975eko ekainetik aurrera, Madagaskarko Iraultzaren Abangoardiaren idazkari nagusia 1976tik aurrera, eta Madagaskarko Iraultza Sozialistaren Defentsarako Fronte Nazionalaren idazkari nagusia 1977etik aurrera. 1997tik 2002ra, Ratsiraka berriro izan zen Madagaskarreko lehendakaria."}
{"id": "271853", "revid": "512", "url": "https://eu.wikipedia.org/wiki?curid=271853", "title": "Alain Souchon", "text": "Alain Souchon (Casablanca, 1944) frantziar abeslaria eta antzezlea da. Lehenengo diskoarekin izugarrizko arrakasta izan zuen Frantzian: \"J\u00b4ai dix ans \"(1974, \"Hamar urte ditut\"). Doinu berria, idazketa berria ordu arte egin zenaren oso bestelakoa, Laurent Voulzy musikagilearekin zuen konplizitatea, dira Souchonen ezaugarri nagusiak. 1976. urtean kantuen hitzak idazten hasi zen, eta \"Rockcollection \"idatzi zuen Laurent Voulzyrentzat; izugarrizko arrakasta izan zuen. Hala, lan arrakastatsuak batzuk besteen atzetik etorri ziren, bai beretzat idatzi zituen lanetan (\"Allo maman bobo\", \"Jamais content\", \"Y'a de la rumba dans l'air\", \"La P'tite Bill\", 1977; \"Papa Mambo\", \"Le Bagad de Lann-Bihou\u00e9\", \"Toto trente ans\", 1978; \"Marchand de sirop\", \"Rame\", 1980; \"Foule sentimentale\", \"L'Amour \u00e0 la machine\", \"Sous les jupes des filles\", 1993), bai Laurent Voulzy (\"Bubble Star\", 1978; \"Karin Redinger\", \"Le Coeur grenadine\", 1979; \"Bopper en larmes\", 1983; \"Belle-\u00cele en Mer Marie-Galante\", 1985) edo Fran\u00e7oise Hardy (\"C'est bien moi\", 1982) abeslariei idatzi zizkienetan ere. 1978an Fran\u00e7ois Truffaut zinemagileak eman zion lehenengo antzezle-papera\" L'Amour en fuite (Maitasuna ihes doa) \"lanean\". \"Filmak arrakasta handia izan zuen eta 1983an \"L'\u00c9t\u00e9 meurtrier de Jean Becker \"(1983, \"Jean Beckerren uda odoltsua\") egin zuen."}
{"id": "271855", "revid": "512", "url": "https://eu.wikipedia.org/wiki?curid=271855", "title": "Dzhokhar Dudaiev", "text": "Dzhokhar Musaievitx Dudaiev (; ; Jalkhoroi, Txetxenia-Inguxia, 1944ko otsailaren 15a - Gekhi-Txu, Txetxenia, 1996ko apirilaren 21a) Sobietar Aire Armadako jenerala, eta errusiar gobernuaren aurkako txetxeniar iraultzaren burua izan zen. Itxkeriako Txetxeniar Errepublikako lehen presidentea izan zen.\nBiografia.\nHaurra zela, Kazakhstango sobietar errepublikara deportatu zuten familia, eta hamahiru urte igaro zituen han. Tamboveko Aire Armadako Ingeniaritzako Goi Eskolan, eta 1974tik aurrera, Juri Gagarin Akademian egin zituen ikasketak.\nGerra Hotza eta Estoniako egonaldia.\nHegazkin-dibisio bateko buru izan zen Tartu inguruan (Estonia), eta pixkanaka gora egin zuen, brigadako jeneral-gradua lortu arte. Hogeita hamasei urterekin, jeneral-gradua lortzen lehenengo txetxeniarra izan zen. Bonbaketari estrategikoen ardura zuen Tartuko aireko indarren basean; hau da, bonba nuklearrez uneoro hornitutako hegazkinak ziren bere agindupekoak, beti prest Gerra Hotzean AEBekin gerra nuklearra hastekotan, hegazkinak aireratu eta etsaiaren helburuak bonba atomikoz jotzeko.\nTartun bizi zela, estoniera ikasi zuen, eta estoniarrekiko begirunea landu zuen.\n1990 inguruan, Sobietar Batasuna desegiteko bidean jarri zenean Baltikoko herrien independentzia mugimenduarekin, mugimendu nazionalistarekiko begirunez, Dudaievek ez zituen sobietar agintarien aginduak, parlamentua eta telebista ixtea, bete.\nTartu hirian bere koartel nagusia izan zena hotela da 21. mendean, eta atarian Dudaieven omenezko plaka bat dauka, estonieraz, ingelesez eta txetxeneraz idatzia.\nTxetxeniako independentzia.\n1990ean bere dibisioa Estonia uztera behartu zuten, eta Groznira, Txetxeniako hiriburura, itzuli zen.\nTxetxeniar Herriaren Kongresu Nazionaleko oposizioko organizazio nazionalistaren batzorde eragilearen zuzendari izendatu zuten. 1991n Txetxeniako aginpidea eskuratu zuen, Txetxenia-Inguxia Errepublika Autonomoko sobietar agintaria kargutik kenduta. Lehendakaritzarako hauteskundeak irabazi eta hilabetera, Txetxeniako Errepublikaren burujabetasuna aldarrikatu zuen.\n1994ko abenduan Errusiako gudarostea Txetxenian sartu zen, errepublika hari Errusiako Federazioaren barruan eusteko asmoz, eta errusiar eta txetxeniar gudarosteen arteko gudua hasi zen. Dudaiev bere kuartel nagusian hil zen, Txetxenia hegoaldeko basoetan, errusiar gudarostearen eraso batean, 1996ko apirilean."}
{"id": "271856", "revid": "15795", "url": "https://eu.wikipedia.org/wiki?curid=271856", "title": "Dzhokhar Dudayev", "text": ""}
{"id": "271857", "revid": "15795", "url": "https://eu.wikipedia.org/wiki?curid=271857", "title": "Dzhojar Dud\u00e1yev", "text": ""}
{"id": "271858", "revid": "512", "url": "https://eu.wikipedia.org/wiki?curid=271858", "title": "Luziano Samosatakoa", "text": "Luziano Samosatakoa \u2014grezieraz: \"Lukianos\"\u2014 (Samosata, egungo Turkian, 125 - Egipto, 192) greziar idazlea izan zen.\nBizitza.\nErretorika- eta lege-ikasketak egin zituen Antiokian, baina dena utzi zuen, sofista gisa munduan barrena ibiltzeko. Jonia, Grezia, Italia eta Galia ezagutu ondoren, Atenasen finkatu zen, 165ean; han egon zen hurrengo hogei urteetan, eta han idatzi zituen obra gehienak. Egiptoko lurretan hil zen, Erromako funtzionario zela.\nIdazlanak.\nHaren lantzat hartu diren laurogeita sei obretatik hirurogeita hamar dira berak eginak, zalantzarik gabe: poemak, elkarrizketak, panfletoak, satira-eleberriak eta abar. \"Hildakoen elkarrizketak\" eta \"Ametsa eta oilarra\" dira haren elkarrizketa ospetsuenak. Satira guztiz zorrotzak idatzi zituen, eta aberatsak, gizartearen bizioak, filosofo sofistak eta zinikoak (\"Ikaromenipo\"; \"Sektak enkantean\"), erlijio paganoa (\"Jainkoen elkarrizketak\"; \"Prometeo\"; \"Zeus tragikoa\"'), kristautasuna (\"Peregrinoren heriotza\"), literatura-modak, hitz batean, bere garaiko ideologia eta gizarte-agerkari eta gertakari guztiak izan zituen kritikagai. Kritika ezkorra eta joera guztiz eszeptikoa nagusitu ziren Luziano Samosatakoaren lanetan, baina estilo argi-zorrotzak eta bere errealismoaren irudimen indartsuak (Menipposen bufoi-satiraren ildotik) gar guztiz biziz jantzi zituzten haren obrak.\nLuziano Samosatakoaren eragina garai modernoetara iritsi zen, Rabelais, Erasmo, F\u00e9n\u00e9lon, Quevedo, Jonathan Swift, Voltaire eta Giacomo Leopardi idazleen satira lanetan nabari daitekeenez."}
{"id": "271859", "revid": "28807", "url": "https://eu.wikipedia.org/wiki?curid=271859", "title": "Lukianos", "text": ""}
{"id": "271860", "revid": "96586", "url": "https://eu.wikipedia.org/wiki?curid=271860", "title": "Augusto Monterroso", "text": "Augusto Monterroso (Tegucigalpa, 1921eko abenduaren 21a - Mexiko Hiria, 2003ko otsailaren 7a) guatemalar hiritartasuna hartu zuen Hondurasko idazlea izan zen. Ospe handia lortu zuen kontakizun laburrei esker. 2000an Letren Asturiasko Printzea saria eman zioten\nBiografia.\nAmelia Bonilla hondurastarraren eta Vicente Monterroso guatemalarraren semea zen. Tegucigalpan jaio arren, haurtzaroa eta gaztaroa Guatemalan igaro zituen. 1944. urtetik aurrera Mexikora joan zen bizitzera, arazo politikoengatik. Gazte-gaztetandik hasi zen politikan lanean. Guatemalako intelektualen kezkak kaleratzen zituen \"Acento\" aldizkaria sortu zuen kideetako bat izan zen.\n1959an hasi zen bere lanak argitaratzen, erbestealdian zela hain zuzen ere. \"Obras completas (y otros cuentos)\" (\u00abLan osoak (eta beste ipuin batzuk\u00bb) izan zen lehenengo lana, jadanik Monterrosoren eleberrien ezaugarri orokorrak erakusten dituena: zehatza, erraza, eskuragarria. Garrantzizko beste lan batzuk \"La oveja negra y dem\u00e1s f\u00e1bulas\" (1969, \u00abArdi beltza eta beste fabula batzuk\u00bb), \"Movimiento perpetuo\" (1972, \u00abMugimendu etengabea\u00bb) eta \"Lo dem\u00e1s es silencio\" (1978, \u00abGainerakoa isiltasuna da\u00bb).\nBaditu zenbait lan ezin sailka daitezkeenak, literatura-gogoetaren alorraren hurbilekoak, sormenaz eta fantasiaz beteak: \"La letra e: fragmentos de un diario\" (1987, \u00abE letra: egunkari baten zatiak\u00bb), \"Viaje al centro de la f\u00e1bula\" (1981, \u00abBidaia fabularen zentrora\u00bb), \"La palabra m\u00e1gica\" (1983, \u00abHitz magikoa\u00bb). 1996an Juan Rulfo saria irabazi zuen, eta \"Cuentos, f\u00e1bulas y lo dem\u00e1s es silencio\" (\u00abIpuinak, fabulak eta gainerakoa isiltasuna da\u00bb) lanean fikziozko bere lanak bildu zituen.\nBitartekari lanetan aritu zen Guatemalako gobernuaren eta gerrilla iraultzailearen artean. \"Cuando despert\u00f3, el dinosaurio todav\u00eda estaba all\u00ed\" (\u00abEsnatu zenean, dinosaurua hantxe kieto zegoen artean\u00bb) ipuina, literaturako kontakizun laburrentzat hartzen da."}
{"id": "271862", "revid": "336", "url": "https://eu.wikipedia.org/wiki?curid=271862", "title": "Thomas Bruce Elgin", "text": "Thomas Bruce Elgin (Elgingo VII. kondea) (Broomhall, Fife, Eskozia, 1766ko uztailaren 20a - Paris, 1841eko azaroaren 14a) britainiar diplomatikoa eta arte-bildumagilea izan zen. Elginen eskulturak izenekoak eskuratu zituelako da ezaguna. Militarra zen, jeneral nagusia. 1790. urtean hasi zen diplomazia-lanetan; Bruselan, Berlinen, Konstantinoplan eta beste zenbait herritan izan zen ordezkari. Frantziatik bere herrira zihoala, Amienseko Ituna hautsi zen; atxilotu egin zuten, eta 1806ra arte ezin izan zuen Ingalaterrara itzuli.\nElginen eskulturak.\nArte klasikoa oso gustukoa zuenez, Elginek Greziako arte-hondakinak lurpetik atera eta biltzeko baimena eskatu zion Turkiako gobernuari (garai hartan Grezia Turkiaren mendean zegoen). Baimena lortu eta Partenoitik aztarna ugari hartu zituen: frisoak, kariatideak, horma-zatiak, zutabeak, arkitrabeak eta abar. 1803tik 1812ra bitarteko urteetan, bere eskultura-bilduma Ingalaterrara eraman zuen. Greziatik ateratako lan horietako batzuk galdu egin ziren, itsasontzietako bat hondoratu zelako. Kritika gogorrak izan zituen eskulturak Greziatik lapurtu zituelako, besteren artean Lord Byronek ere aurka egin zion \"The Curse of Minerva\" (\"Minervaren madarikazioa\") poeman. Britainia Handiko gobernuak Greziatik jasotako eskulturak erosi zizkion, oso merke Elginen ustez. Gaur egun, British Museumen daude ikusgai. 1983an, Greziako gobernuak British Museumi eskatu zizkion eskulturak, baina hark ezezkoa eman zion, beste arrazoien artean, eskulturak zaindu eta gorde zituztela esanez. Eztabaida konpondu gabe geratu zen."}
{"id": "271863", "revid": "28807", "url": "https://eu.wikipedia.org/wiki?curid=271863", "title": "Elgingo VII. kondea", "text": ""}
{"id": "271864", "revid": "65203", "url": "https://eu.wikipedia.org/wiki?curid=271864", "title": "Aurelio Galfetti", "text": "Aurelio Galfetti (Lugano, 1936ko apirilaren 2a - Bellinzona, 2021eko abenduaren 5a) suitzar arkitektoa izan zen.\nArkitekturako ikasketak egin zituen, eta 1954. urtean lortu zuen doktoregoa, bere sorterriko Liceo Cantonalen. 1956an arkitekturako praktikak egiten hasi zen T. Carloni arkitektoaren estudioan, harik eta 1960. urtean bere estudioa zabaldu zuen arte. Hurrengo urteetan (1962-1974) F. Ruchart eta Tr\u00fcmpy arkitektoekin lan egin zuen, 1970-1974 bitartean L. Vacchinirekin, eta 1970-1978 artean, berriz, M. Botta, R. Tami eta L. Snozzirekin. 1976an beste estudio bat zabaldu zuen Bellinzonan. \"Federazione\" \"degli\" \"Architetti\" \"Svizzeri\" eta \"Bund\" \"Deutscher\" \"Architekten\" elkargoetako kide egin zuten urte hartan bertan. 1980 eta 1988 bitarteko urteetan nazioarteko hainbat lehiaketatan parte hartu zuen: Parisko lehiaketan, bertako Operaren egoitza berriaren proiektuarekin (1983), Salzburgokoan, Vienakoan, Milangoan, Regensburgekoan, Marseillakoan eta Montpellierrekoan. Hitzaldiak eman zituen Europako hainbat hiritan (Milan, Paris, Munich, Darmstadt, Bartzelona, Zurich, Lausana, Genoa&amp;) eta ospe handia lortu zuen hizlari gisa. Bere arkitektura-lanetan aipagarriak dira Riva San Vitalen egindako eskola bat (1962-1965) eta etxe bat (1965-1966); Bellinzonako igerilekua (1967-1970); etxebizitzen eraikina, Biascan (1971). Berrikuntza proiektu ugari ere egin zituen: etxe pribatu bat, Bedanon (1963); Santa Croce eliza, Riva San Vitalen (1972-1975); Santa Maria eliza, Maggian (1976-1977); Prato Leventinako hilerria, kapera, santutegia (1978-1982), etab."}
{"id": "271865", "revid": "59723", "url": "https://eu.wikipedia.org/wiki?curid=271865", "title": "J\u00e2nio Quadros", "text": "J\u00e2nio Quadros (Campo Grande, Mato Grosso, 1917ko urtarrilaren 25a - S\u00e3o Paulo, 1992ko otsailaren 16a) brasildar politikaria izan zen, Brasilgo Errepublikako presidentea 1961ean.\nBizitza.\nPolitikari gisa, Sao Pauloko estatuan hasi zen, populismoaren ildotik. S\u00e3o Paulo hiriko zinegotzia izan zen, alkatea ere bai (1953-1954), eta izen bereko estatuko gobernadorea (1955-1959). Alderdi politikoen egituraz baliatu zen, baina alderdi edo programa jakin batekin identifikatu gabe. S\u00e3o Paulon lan txukuna egin zuen administrazioan; gastuak murriztu zituen, eta kudeaketa eraginkorra egin zuen.\nJuscelino Kubitschek lehendakariaren nahiaren aurka, zenbait alderdiren laguntza jaso zuen, eta gobernurako hautagaia Henrique Lott mariskala garaitu zuen 1960ko lehendakaritzarako hauteskundeetan. Lehendakari izendatu zutenez gero (1961), administrazio zuzenaren alde saiatu zen, eta inflazioaren aurkako politika bultzatu. Kanpo-politikan, berriz, Estatu Batuen eta Sobietar Batasunaren arteko gerra hotzaren erdian, neutrala izaten saiatu zen, Gamel Abdel Nasser egiptoarraren, Tito jugoslaviarraren eta Jawaharlal Nehru indiarraren ildotik. Beraz, ordu arte Brasilen ohitura izan zena hautsiz, beti Estatu Batuen esanetara egoteari utzi zion.\nAurreko gobernari gehienen oposizioari aurre egin ezinik, karguaren dimisioa eman zuen urte horretan bertan, abuztuan. 1964ko kolpe militarrak politikarako eskubideak ukatu ondoren, 1979ko amnistiarekin heldu zion ostera politikari, eta Sao Pauloko alkatea izan zen berriro, 1986tik 1989ra."}
{"id": "271866", "revid": "56334", "url": "https://eu.wikipedia.org/wiki?curid=271866", "title": "Jos\u00e9 Ramos-Horta", "text": "Jos\u00e9 Manuel Ramos-Horta (Dili, 1949ko abenduaren 26a) timortar politikaria da. Ekialdeko Timorko presidentea izan zen 2007-2012 bitartean eta 2022tik aurrera berriro, eta lehen ministroa 2006tik 2007ra. 1996an, Bakearen Nobel saria jaso zuen Carlos Filipe Ximenes Belo apezpikuarekin batera, Ekialdeko Timorko herriaren alde egindako lanarengatik.\nBizitza.\nJos\u00e9 Manuel Ramos-Horta Dilin jaio zen, 1949ko abenduaren 26an. Soibadako misio katolikoan egin zituen lehen ikasketak. 1970-1971 bitartean, Mozambiken deportaturik egon zen, Portugaleko administrazio kolonialari aurre egiteagatik. Jaioterrira itzultzen utzi ziotenean, Fretilin alderdia (Ekialdeko Timorko Independentziaren Aldeko Fronte Iraultzailea) sortzen parte hartu zuen.\n1975eko azaroan, Ekialdeko Timorrek Portugalen mendeko kolonia izateari utzi eta independentzia aldarrikatu zuen, Ekialdeko Timor Errepublika Demokratiko izena harturik, baina abenduan Indonesiako gudarosteak errepublika jaioberria inbaditu zuen. Gobernu berriko Kanpo Arazoetako ministro gisa, Ramos-Horta kanpoan zen, errepublika berriaren onespena eskatzen, Indonesiak Ekialdeko Timor inbaditu zuenean. Handik aurrera, Timorreko Erresistentzia Batzorde Nazionalaren ordezkari berezia izan zen atzerrian. Urte haietan, Nazioarteko zuzenbidea ikasi zuen Hagan (Herbehereak) eta Antiochen (AEB).\n1996an, Bakearen Nobel saria jaso zuen, Carlos Filipe Ximenes Belo apezpikuarekin batera, Ekialdeko Timorren independentziaren alde egindako lanarengatik. 1999an, Indonesiak Ekialdeko Timorren erreferenduma egitea onartu zuen, eta jende gehienak independentziaren aldeko botoa eman zuen.\n2002-2006 urteetan, Ekialdeko Timorko Kanpo Arazoetako ministro izan zen, eta 2007an presidente hautatu zuten. 2008ko otsailaren 11n, tiro bat jaso zuen urdailean, matxinatutako militar talde batek haren etxea tirokatu zuenean. Australiako Darwin hiriko erietxe batera eraman zuten helikopteroz. Martxoaren 19an eman zioten senda-agiria."}
{"id": "271867", "revid": "96586", "url": "https://eu.wikipedia.org/wiki?curid=271867", "title": "Georg Solti", "text": "Georg Solti, jaiotzez Gy\u00f6rgy Stern (Budapest, 1912ko urriaren 21a - Antibes, Frantzia, 1997ko irailaren 5a) hungariar orkestra-zuzendaria izan zen, 1972an britainiar herritartasuna hartu zuena.\nBizitza.\nFranz Liszt Akademian egin zituen musika-ikasketak, Ern\u0151 Dohn\u00e1nyi, Zolt\u00e1n Kod\u00e1ly eta B\u00e9la Bart\u00f3k bezalako maisuen gidaritzapean, besteak beste. 1934tik 1939ra bitartean, Budapesteko Operako zuzendari izan zen. 1936-1937 denboraldian, Arturo Toscaninirekin batera, Salzburgoko Jaialdian egon zen, eta bere ospea nazioartera zabaltzen hasi zen. Bigarren Mundu Gerra piztu zenean, Suitzara erretiratu zen. Han, berriro, piano-jotzaile gisa kontzertuak eskaintzen hasi zen, eta Genevako nazioarteko lehiaketako lehen saria irabazi zuen, 1942an.\nGerra bukatu orduko, Municheko Operako musika-zuzendari nagusi izendatu zuten (1947-1951), eta Frankfurtekoa gero (1952-1961). 1961ean, Los Angelesko Orkestra Filarmonikoko zuzendari izendatu zuten baina, aldi berean, Parisko Orkestra eta Operako zuzendari izan zen, zenbait unetan. Gero, Britainia Handira joan zen, eta Covent Gardeneko eta Londresko Orkestra Filarmonikoaren ardura hartu zuen. Gainera, Chicagoko Orkestra Sinfonikoaren zuzendari izan zen, Amsterdameko Concertgebouwekoa, eta Zuricheko Tonhallekoa. Herbert von Karajan hil zenean, bere gain hartu zuen Salzburgoko Eguberri Jaialdiko zuzendaritza.\nZuzendari gisa, opera-zuzendari eta sinfonia-zuzendariaren gaitasunak batu zituen. Inork ez bezala baliatu zituen soinu-erregistroak, eta disko asko grabatu zituen. Hil baino urte gutxi batzuk lehenago, oroitzapen-liburu bat idazten hasi zen, 1998an argitaratua."}
{"id": "271869", "revid": "96586", "url": "https://eu.wikipedia.org/wiki?curid=271869", "title": "Emilio Alarcos Llorach", "text": "Emilio Alarcos Llorach (Salamanca, Espainia, 1922ko apirilaren 22a - Oviedo, Espainia, 1998ko urtarrilaren 26a) espainiar hizkuntzalaria izan zen.\nBiografia.\nR. M. Pidalen eskolan ikasi zuen, eta D\u00e1maso Alonsoren ikaslea izan zen, Filosofia eta Letretako lizentziatura egin zuenean. Madrilen egin zuen doktoregoa, eta Suitzara joan zen gero irakasle. Han, Europako hizkuntzalaritzak urte haietan izan zituen aurrerakuntza estrukturalisten berri jakin zuen (Saussure, Trubetzkoy, Jakobson, Hjelmslev eta Martineten teoriak), eta gero, espainierako hizkuntzalaritza eta literatura-kritikaren ikerketetan erabili zituen.\nEspainiara itzuli eta hainbat lekutan irakasle izan ostean, 1951n, Oviedoko Unibertsitateko Filosofia eta letretako fakultatean hasi zen lanean, gramatika historikoko irakasle. Katedra hori bete zuen erretiroa hartu arte, eta handik eragin handia izan zuen hurrengo ikertzaileen belaunaldian.\nAlarcosen adore eta zorroztasun zientifikoei esker onartu ahal izan zen Espainian Hjelmslev daniarraren estrukturalismo formala, eta hari buruz idatzi zuen bere \"Gramatika estrukturala\" (1951). Fonologiari buruzko bere ikerketak, berriz, Espainiako unibertsitate askotako eskuliburua izan den \"Fonologia espainiarra\" (1950) liburuan agertzen dira. Horiez gainera, 1970ean \"Espainiarraren gramatika funtzionalari buruzko ikerketak\" obra argitaratu zuen, eta 1994an \"Hizkuntza Espainiarraren Gramatika\". Bere garaiko beste ikertzaile batzuek ez bezala, Alarcosek sintaxian eta fonologian ipini zuen bere arreta guztia.\nBesteren artean, Asturiasko Printzearen Saria jaso zuen."}
{"id": "271870", "revid": "512", "url": "https://eu.wikipedia.org/wiki?curid=271870", "title": "Ebenezer Cunningham", "text": "Ebenezer Cunningham (Hackney, Londres, 1881eko maiatzaren 7a - 1977ko otsailaren 12a) britaniar matematikaria izan zen.\nBiografia.\nLehenengo ikasketak Cambridgeko St John's Collegen egin zituen. Besteak beste, Baker, Larmor, J. G. Leathem eta R. Pendlebury izan zituen irakasle; Baker izan zen bere ikasketen zuzendari. 1902an, graduatu ondoren, Smith sarirako trebatzeari ekin zion; bitartean egindako ekarpenak aldizkari frantses batean argitaratu zituen, eta azkenik erretiratu egin zen. 1904an St. John's-eko kide hautatzeaz gainera, irakasle-postu bat ere lortu zuen Liverpooleko Unibertsitatean; bertan Batemanekin batera lan egin zuen. 1907 urtea Liverpool eta Cambridgen eman zuen lanean. Gero Londresko University Collegera joan zen, non Pearsonen zuzendaritzapean lan egin zuen. Urte horietan ekuazio diferentzial linealei buruz eta estatistikei buruz idatzi zuen. Baina Cunninghamek beste arlo batzuk landu zituen. Hala, Larmoren \"Aether and Matter\" \"(Eterra eta materia)\" liburu famatua eta Einstenen erlatibitate bereziari buruzko artikulua (1905) irakurri ondoren, arlo horretan hasi zen lanean. 1914an \"The Principle of Relativity\" \"(Erlatibitatearen printzipioa)\" liburua argitaratu zuen; hortik aurrera erlatibitateari buruz artikulu ugari idatzi zuen. Izan ere, 1911n, Bakerrek gonbidatuta, St. John's Collegera itzuli zen, baina bere lana Lehen Mundu Gerrak eten zuen. Hala, urte horietan zailtasun handiak izan zituen erlatibitatearen teoriaren garapena jarraitzeko. Azken urteak Cambridgen eman zituen, matematikako irakasle."}
{"id": "271871", "revid": "51002", "url": "https://eu.wikipedia.org/wiki?curid=271871", "title": "B.F. Skinner", "text": ""}
{"id": "271872", "revid": "512", "url": "https://eu.wikipedia.org/wiki?curid=271872", "title": "Daniel Tamayo", "text": "Daniel Tamayo Pozueta (Bilbo, Bizkaia, 1951ko abuztuaren 15a) margolaria da.\nBizitza.\nArkitektura Teknikoa eta Marrazki Publizitarioa ikasi zituen Bilbon eta Bartzelonako Massana Eskolan, Bilboko Arte Ederretako Goi Eskolan bere prestakuntza osatu aurretik (1970-1975).\nAurreneko bakarkako erakusketak ikasle zela egin zituen Lizarran eta Eibarren, 1973an eta 1975ean. 1979an, Bizkaiko Aurrezki Kutxaren Ikerketa eta Sorkuntza Artistikorako beka bat zela medio, 1981ean zabaldu zen erakusketa bat egin zuen. 1980an Debako Kultur Elkartean ere egin zuen bakarkako erakusketa. 1981ean Eusko Jaurlaritzak emandako Ikerketa Beka eskuratu zuen, eta hamarkada horretan bakarkako erakusketa ugari egin zituen Euskal Herri osoan. 1984an, berriz, Gure Artea Saria eta Bizkaiko Foru Aldundiaren beka bat lortu zituen. Urte horietan bere doktorego-tesia landu zuen, \"Una teor\u00eda del proyecto referida al Arte Ambiente. Intervenci\u00f3n en el espacio tridimensional desde presupuestos bidimensionales\", eta tesi horren atal grafikoarekin \"Proyecto\" erakusketa aurkeztu zuen 1990ean Bilbon eta Donostiako San Telmo Museoan. Urte hartakoa da, halaber, Bilboko Windsor Kulturgintza galerian egin zuen \"Linboko Fruituak\" erakusketa. Besteak beste, akuarelari eskainitako erakusketa aurkeztu zuen 1995ean Bilbon, eta 2000. urtean Bilbon bertan eratu zen azken mendeko espainiar akuarelagile onenen erakusketan ere baziren bere lanak. Kartelismoa eta ilustrazioa ere landu ditu, eta irakasle ere izan da EHUren Arte Ederretako Fakultatean, Bilbon."}
{"id": "271873", "revid": "96586", "url": "https://eu.wikipedia.org/wiki?curid=271873", "title": "Mohamed Siyad Barre", "text": "Mohamed Siyad Barre (, ; Garbahare, Somalia hegoaldean, 1919ko urriaren 6a - Lagos, Nigeria, 1995eko urtarrilaren 2a) Somaliako diktadorea izan zen.\n1930eko hamarraldiaren hasieran, Italiako polizia koloniarrean sartu zen. 1941ean, britainiar polizian sartu zen. Garai horretan, bidaia ugari egin zituen Somalia barrualdera, eta oso ondo ezagutu zituen herrialde hartako bazter guztiak. 1950ean, Somalia italiarren mende gelditu zenean, Siyad Barre poliziako inspektore-buru zen.\n1954-1955 urteetan \"carabinieri\" polizia-akademiara bidali zuten, Florentziara, eta polizia-koronel bihurtu zen. Ondoren, Benaadir eskualdeko polizia-buru egin zuten, independentziaren bezpera arte. 1960an gudarostera joan zen, eta 1965ean gudarosteko komandante-buru izendatu zuten. 1969ko estatu-kolpearen ondoren, Barreren bizitza eta Somaliako estatuaren historia nahastu egiten dira. Izan zituen karguei esker oso ondo ezagutu zituen gudarostea eta polizia. Estatuaren pribatizazioa eta klanen banaketa bideratu zituen, eta oposizio politikoak eta militarrak bortizkeriaz zapaldu zituen.\n1990ean izan zen altxamenduak ez zuen aginpidetik irtenarazi, eta hainbat astetan eutsi zion altxamenduari, hiriburua utzi aurretik. Une horretatik aurrera, Somaliako historiaren aldi ilunena hasi zen: herrialdea txiki-txiki eginda zegoen, borrokaldi etengabe eta lapurreta ugarien ondorioz. Azkenik, 1992an, Siyad Barrek porrota onartu behar izan zuen, eta atzerrira alde egin zuen, Lagosera."}
{"id": "271875", "revid": "28807", "url": "https://eu.wikipedia.org/wiki?curid=271875", "title": "Muhammad Siad Barre", "text": ""}
{"id": "271876", "revid": "28807", "url": "https://eu.wikipedia.org/wiki?curid=271876", "title": "Mohammed Siyad Barreh", "text": ""}
{"id": "271877", "revid": "28807", "url": "https://eu.wikipedia.org/wiki?curid=271877", "title": "Maxamed Siyaad Barre", "text": ""}
{"id": "271878", "revid": "512", "url": "https://eu.wikipedia.org/wiki?curid=271878", "title": "Vija Celmins", "text": "Vija Celmins (Riga, Letonia, -) letoniar artista da.\nBiografia.\n1944an Rigatik ihes egin behar izan zuen bere familiarekin, eta Alemania Mendebalde eta Ekialdeko lurraldeetan bizi izan zen iheslari gisa, harik eta elizaren laguntzarekin Estatu Batuetara aldatu zen arte. Familiarekin batera Indianapolisen finkatu zen.\nArte-eskola batean ikasi ondoren uda bat igaro zuen Yalen, eta UCLAn graduatu zen; 1965ean lortu zuen arte ederretako master-titulua. Ondoren irakasle gisa hasi zen lanean Kaliforniako Unibertsitatean.\nBere karreraren hasieran ikasle-garaietako abstrakzio-espresionismo estiloa alde batera utzi zuen eta bere estudioan berezko neurrian egindako zenbait irudi margotzen hasi zen, berriro modelo bat harturik margotzen ikasten, alegia. Ondoren, estudioa utzi eta kanpoko irudiak egiten hasi zen, Bigarren Mundu Gerra ondoreneko irudien nahasmena eta gogortasuna gogoan zuela. Ikuspegi apokaliptiko horiek ahulduz joan ziren gero, eta argazkiak oinarri harturik margotzeari ekin zion, eta orobat ekin zion zurezko eskultura margotuak egiteari. Garaitsu hartan, 1970 inguruan, egin zituen paper gaineko arkatzezko marrazkiak, heldutasuneko bere obraren aitzindari izan zirenak. Hamarraldi hartan zehar alde batera utzita eduki zuen margolaritza, baina 1980an berriro hasi zen margotzen, argazkiak oinarri harturik betiere.\nZenbait kritikariren ustez bere obretan fintasunez margotzen ditu, ez gauzak, baizik eta formak eta energia-moldeak, adibidez grabitatea, lurruntzea, higadura, etab."}
{"id": "271879", "revid": "9403584", "url": "https://eu.wikipedia.org/wiki?curid=271879", "title": "Michael Gambon", "text": "Michael Gambon (Dublin, 1940ko urriaren 19a - Witham, Essex, 2023ko irailaren 27a) jaiotzez irlandarra den ingeles aktore bat izan zen. Londresen egin zituen ikasketak, eta ingeniari gisa hasi zen ondoren lanean. Antzerkian 1962. urtean hasi zen, eta \"Otelo\" obrako bigarren zaldunaren paperean egin zuen debuta. Ondoren National Theatre konpainian sartu zen, eta hango antzezle izan zen 1963tik 1966ra. Harrezkero protagonista paperak egin zituen zenbait konpainia txikitan, \"Otelo\", \"Macbeth\" eta \"Coriolano\" obretan. 1970-1971 denboraldian Royal Shakespeare Companyn jardun zuen, bigarren mailako paperak antzezten, eta ondoren protagonista izan zen berriro \"Lear Errege,\" \"Antonio eta Kleopatra\" eta abarretan. Patetismo ilun baina aldi berean komikoa erakutsi zuen eta horrek bere belaunaldiko zenbait idazle erakarri zituen. Horrela, aipagarriak ditu Alan Ayckbournen \"Normandiako konkista \"(1974) obran egindako lana eta \"Beteranoaren eguna\" (1989) obran Jack Lemmonekin egindakoa. Dena dela, National Theatren egindako estreinaldiek eman zioten ospe gehien Gamboni: Harold Pinterren \"Traizioa\" (1978), Simon Grayren \"Obra amaiera\" (1979) eta Ayckbournen \"Gaitzespena\" (1985), zeinarekin irabazi baitzuen Olivier saria. Britainia Handiko antzerki-sari nagusiak irabazi zituen 1987. urtean, Eddie Carboneren papera antzeztuz Arthur Millerren \"Zubiko ikuspegia\" lanean. 1995ean berriro agertu zen National Theatren, David Hareren \"Sabailehioa \"(1995) obrarekin. Telebistan ere lan egin du, arrakasta handiz, Dennis Potteren \"Detektibearen kanta \"(1985) laneko interpretazioari esker, batez ere."}
{"id": "271880", "revid": "336", "url": "https://eu.wikipedia.org/wiki?curid=271880", "title": "John Grisham", "text": "John Grisham (Jonesboro, Arkansas, Ameriketako Estatu Batuak, 1955eko otsailaren 8a-) ingelesezko idazlea da.\nBizitza.\nKontularitza- eta zuzenbide-ikasketak egin zituen. Ikasketak amaituta, legelari gisa lan egin zuen, zuzenbide kriminalean lehenbizi, eta zuzenbide zibilean gero. Hamar urteko neskato baten bortxatzailearen epaiketak egin zion zirrarak bultzatu zuen idaztera, umearen aitak bortxatzailea hil egin izan balu epaileak egingo zuenaz idaztera hain zuzen. Izan ere, Girshamek legelarien inguruko thrillerrak idatzi ditu, arrakasta handikoak. Dohain berezia du elkarrizketak idazteko eta legelarien hizkuntza irakurle arruntarentzat ulergarri egiteko. Suspenseko bere eleberri horietan beti izaten da legelari bat zapaltzaile ahaltsuei aurre egin behar izaten diena bizitzak salbatzeko.\nBere lehen eleberria \u2014\"A Time to Kill\"\u2014 atzera bota zioten behin eta berriz, harik eta argitaletxe batek eskuizkribua 15.000 dolarretan erosi zion arte. Paramount konpainiak hurrengo eleberriaren eskubideak erosi zituen 600.000 dolarretan, eta horrek argitaratzaile handienen arreta erakarri zuen, eta Doubleday argitaratzailearekin kontratua sinatu ondoren legelari lanbidea utzi zuen Grishmanek. \"The Firm\" (1991) eleberria libururik salduena izan zen urtebetez, eta 25 hizkuntza baino gehiagotara itzuli zen. Liburuan oinarrituta egin zen filma ere 1993ko film arrakastatsuenetako bat izan zen. Beste lan batzuk: \"The Pelican Brief\" (1992); \"The Client\" (1993); \"The Chamber\" (1994);\" The Rainmaker\" (1995); \"The Runaway Jury \"(1996); \"The Partner\" (1997).\nObra.\nEleberriak.\n\u2020 Fikzio ez-judiziala."}
{"id": "271881", "revid": "96586", "url": "https://eu.wikipedia.org/wiki?curid=271881", "title": "Paulette Goddard", "text": "Paulette Goddard (jaiotza-izena: \"Pauline Marion Levy\"; Great Neck, New York, 1910eko ekainaren 3a - Ronco sopra Ascona, Suitza, 1990eko apirilaren 23a) estatubatuar zinema-antzezlea izan zen. Hamabost urterekin hasi zen ikuskarien munduan lanean, Florez Ziegfelden zuzendaritzapeko music-halleko taldean, dantzari gisa. Hollywooden, 1929an egin zuen debuta, Stan Laurel eta Oliver Hardy bikote komikoaren filmetan. Bere lehen protagonista-papera Charles Chaplin \"Charlot\" ezagunak eman zion, 1935ean, \"Modern Times\" filmean, industria-giroko gizartearen satira eta zinemaren historiako filmik hoberenetakoan. Chaplinekin ezkondu zen, eta 1942an dibortziatu ziren. Harekin \"The Great Dictator\" (1940) nazismoari buruzko satiran ere lan egin zuen. Baina Bigarren Mundu Gerraz geroztik, Chaplinengandik urrun, bere ibilbide profesionala gainbehera joan zen. Bi lan bakarrik ditu aipagarriak: \"Errukiaren aingeruak\" (1947) eta Jean Renoirren \"Ganberazain baten egunkaria\" (1946). Bestalde, George Gershwin, Clark Gable eta Aldous Huxleyrekin maitasun-harremanak izan zituen, eta Chaplinengandik dibortzioa lortu ondoren, Burgess Meredith aktorearekin ezkondu zen. Handik urte batzuetara, harengandik ere dibortzioa lortu, eta azkenik, Erich Maria Remarqueren alboan aurkitu zuen egonkortasuna, maitasun-kontuetan. 1958an Suitzara joan ziren bizitzera, eta beste zenbait film ere egin zuen arren (Terence Fisher, Reginald Borg edo Francesco Masellik zuzenduak), Chaplinen filmetan egindako lanarengatik izango da ezaguna bere izena, zinemaren historian."}
{"id": "271882", "revid": "28807", "url": "https://eu.wikipedia.org/wiki?curid=271882", "title": "Pauline Marion Levy", "text": ""}
{"id": "271884", "revid": "25669", "url": "https://eu.wikipedia.org/wiki?curid=271884", "title": "Rolf Hochhuth", "text": "Rolf Hochhuth (Eschwege, Hessen, Alemania, 1931ko apirilaren 1a - Berlin, Alemania, 2020ko maiatzaren 13a) alemaniar idazlea izan zen.\nLehen mailako ikasketak egin zituenean, liburu saltzen hasi zen. 1963an \"Der Stellvertreter (Ordezkoa)\" argitaratu zuen, Pio XII.aren gobernuan, juduen sarraskiaren aurrean, Vatikanoak izan zuen jarrerari buruzko drama-dokumentala. Liburuak arrakasta handia izan zuen, eta harrezkero Hochhuth idazle profesional bihurtu zen.\nAurrekoaren haritik idatzi zituen hurrengo bi liburuak ere: \"Soldaduak\" (1967) eta \"Gerrillak\" (1970). \"Die Hebamme\" (1971, \"Emagina\") komedian agerian utzi zuen parien auzia Alemaniako mendebaldeko industria-gizartean. \"Juristen \"(1979, \"Legelariak\") gizarte-maila horren kritika zorrotza da. \"Tod eines J\u00e4gers \"(1976, \"Ehiztari baten heriotza\"), Ernest Hemingway idazlearen ustezko zuribidea da bere buruaz beste egin aurretik. \"\u00c4rztinnen \"(1980, \"Medikuak\"), farmazia-industriaren sariez bezeroez baino gehiago kezkatzen diren medikuen kritika garratza da; \"Unbefleckte Empf\u00e4ngnis\" (1989, \"Sorkunde hobengabea\") obran seme-alabak sortzeko beren gorputza alokatzen duten amei buruzko istorioa azaldu zuen. Alemaniaren batasunaz eta horrek izango zituen ondorio negatiboez jardun zuen, berriz, \"Wessis\" \"in Weimar \"(1993) lanean. Narrazio eta eleberrien artean, aipagarriak dira, besteak beste \"Die Berliner Antigone \"(1963, \"Berlindar\" \"Antigona\") eta \"Eine Liebe in Deutschland \"(1978, \"Maite bat Alemanian\"). Hochhuthen obran, bai dramek bai hitz lauzko lanek agerian uzten dituzte beti historiaren tabuak eta gorabehera ilunenak."}
{"id": "271885", "revid": "46380", "url": "https://eu.wikipedia.org/wiki?curid=271885", "title": "Jeanloup Sieff", "text": "Jeanloup Sieff (Paris, - ) frantses argazkilaria izan zen.\nLiteratura, kazetaritza eta argazkilaritza ikasi zituen, Parisko Vaugirard eskolan eta Suitzako Veveyn. Argazkilari gisa bere kasa hasi zen lanean, baina 1955ean \"Elle\" aldizkariak kontratatu zuen. Handik hiru urtera, \"Magnum\" agentzian sartu zen, eta garrantzizko lanak egin zituen, Grezia, Turkia eta Polonian. Lan hura utzi ondoren, New Yorkera aldatu eta hainbat aldizkarirentzat lan egin zuen han eta Europan (\"Glamour\", \"Harpeer\u00b4s Bazaar\", \"Vogue\", \"Queen\"). 1966an Parisa itzuli zen, eta bertan finkatu zen. Lan nagusiak modaren alorrean egin zituen, eta oro har, edertasunaren garrantzia azpimarratu zuen, emozioarekin batera. Jeanloup Sieffen helburua emozio jakin batzuk une jakinetan nola agertzen diren adieraztea zen; haren ustez, gehiegizko ezagutzak emozioak ezkutatzen ditu, eta analisi zorrotzak edertasuna suntsitzen. Erretratua, esaterako, gehien ikusten den gorputz-atalaren, aurpegiaren irudia izaki, egileak nahi dituen sentimenduak eta existitzen ez den edertasuna islatzeko maskara hipokrita zen, haren iritzian, eta horregatik zaletu zen pertsonen ipurdiekin, parterik ezkutuena, kutsurik gabea, soilena delakoan. Horrela, azpimarratzekoak dira Sieffen biluziak, Europako argazkilaritzan iraultza eragin zutenak. Paisaiaren gaia ere landu zuen, maisutasunez, arreta-gune nagusitzat harturik zuri-beltzean oinarrituriko iluminazioa, lurraren testura, erretenek osatzen duten amarauna edo hareazko dunak."}
{"id": "271886", "revid": "6327", "url": "https://eu.wikipedia.org/wiki?curid=271886", "title": "Dolores Florence Griffith", "text": ""}
{"id": "271887", "revid": "46380", "url": "https://eu.wikipedia.org/wiki?curid=271887", "title": "\u00c1ngel Picazo", "text": "\u00c1ngel Picazo Alcaraz (Murtzia, 1917ko uztailaren 1a - Madril, 1998ko urriaren 22a) espainiar antzezlea izan zen.\nBiografia.\nFarmaziako ikasketak hasi zituen, baina utzi egin zuen karrera hura, antzerkirako zuen zaletasunak bultzatuta. Espainiako Gerra Zibilaren ondoren, L\u00f3pez Llauderren antzerki-konpainian sartu zen, eta Enrique Jardiel Poncelaren \"Los ladrones somos gente honrada\" (\"Lapurrak jende zintzoa gara\") antzerki-lanean parte hartu zuen. Ahots berezia eta edonolako pertsonaietara egokitzeko gaitasuna izan zituen ezaugarri nagusiak, eta ezaugarri haiei esker hasi zen Emilio C. Espinosaren konpainian antzezle nagusi gisa. Ondoren, Rafael Rivellesen eta Madrilgo Mar\u00eda Guerreroren konpainietan lan egin zuen, sei urtez azken horretan. Lara, Goya eta Infanta Isabel antzokietako konpainietan ere jardun zuen.\nOrotara ehun bat obra antzeztu zituen, komediak eta dramak, eta arrakasta handia eta sari ugari eskuratu zituen (Espainiako Antzerkiko Sari Nazionala 1956an, Villa de Madrid antzerki-saria 1982an eta abar). Aipagarriak dira ondoko hauek: \"La loca de la casa\" (\"Etxeko eroa\"), \"V\u00edsperas de domingo\" (\"Igande bezperak\"), \"Los pobrecitos\" (\"Gizajoak\"), \"La bella Dorotea\" (\"Dorotea ederra\") eta abar. Zineman egindako lanen artean azpimarratzekoak dira 1940ko hamarraldian egindako \"Las tinieblas quedaron atr\u00e1s\" (\"Atzean gelditu ziren ilunak\"), \"Pacto de Silencio\" (\"Isiltasun-hitzarmena\"), \"Treinta y nueve cartas de amor\" (\"Hogeita hemeretzi gutun amodiozko\"), \"Estambul 65\" eta \"Las \u00faltimas horas\" (\"Azken orduak\"). Telebistarako lanak ere egin zituen."}
{"id": "271888", "revid": "56334", "url": "https://eu.wikipedia.org/wiki?curid=271888", "title": "Herbert Achternbusch", "text": "Herbert Achternbusch (Munich, Alemania, 1938ko azaroaren 23a - \"ibidem\", 2022ko urtarrilaren 10a) alemanezko idazlea, aktorea eta zinema-zuzendaria izan zen.\nBizitza.\nHaurtzaroa eta gaztaroa Bavarian eman zituen, eta Alemaniako eskualde hori da oraindik ere bere inspirazio-iturri nagusia. Era askotako esparruak landu zituen: antzerkiak eta irratirako gidoiak idatzi zituen, itzultzaile, pintore eta eskultorea zen; ekoizpena ere oso zabala zuen, eta sailkatzen oso zaila. Lehen narrazioetan (\"Die Alexanderschlacht\", 1971, \"Alejandroren gatazka; L\u00b4\u00c9tat c\u00b4est moi\", 1972\", Ni naiz estatua\") genero batzuk eta besteak nahasten zituen, esate baterako nobela, kontakizuna, zinema-gidoia eta bakarrizketa, besteak beste.\n1970eko hamarkadaren erdialdera, \"Das Kind ist tot\" (1971, \"Haurra hilda dago\") film laburra egin ondoren, zinema bilakatu zen Achternbuschen esparru gogokoena. 1993. urtean Municheko Zinema Jaialdiko saria jaso zuen. Bere filmen testuak zinema-gidoi modura nahiz prosan argitaratu dira. Zinema independentea eta oso pertsonala egin zuen, erlijioa, gizartea eta abar zorrotz kritikatzen duena; abangoardismoa, kontzeptualtasuna eta probokazioa dira Achternbuschen ezaugarri nabarienak."}
{"id": "271890", "revid": "98220", "url": "https://eu.wikipedia.org/wiki?curid=271890", "title": "V\u00edctor Manuel (abeslaria)", "text": "V\u00edctor Manuel San Jos\u00e9 S\u00e1nchez (Mieres, Asturias, ) espainiar abeslaria eta disko- eta film-ekoizlea da. Ana Bel\u00e9n abeslari eta aktorearen bikote kidea ere bada.\nBiografia.\n1960ko hamarraldiaren erdialdean hasi zen profesional gisa kantatzen, mugimenduaren barruan, eta hainbat eta hainbat arazo izan zituen zentsurarekin. Belter etxearekin grabatu zituen lehenengo diskoak: \"El Enemigo,\" \"La Romer\u00eda\", \"El Abuelo V\u00edctor\", \"Paixarinos\" edo \"El Portal\u00edn De Piedra\". Philips disko etxera joan ondoren zinemarako zaletasuna sortu zitzaion eta antzezle gisa hasi zen \"Morbo \"filmean. 1971n Ana Bel\u00e9n antzezle eta abeslariarekin ezkondu zen, eta gerora elkarrekin jardun dira sarritan, kantaldi eta abarretan. Arazoak izan zituen Francoren erregimenarekin, V\u00edctor Manuelek antolatutako antzerki-lan bat Espainiako bandera iraintzeaz salatu zutelarik. 1975ean antzezleen grebarekin bat egin zuen. Hainbat urtetan lanik kaleratu gabe egon ondoren, 1978an CBS etxearekin hasi zen lanean eta \"Soy Un Coraz\u00f3n Tendido Al Sol \"lana kaleratu zuen. Izugarrizko arrakasta izan zuen. Ondoren egin zituen \"Ay Amor\" (1980) eta \"Luna\" (1980). 1986an izugarrizko arrakasta lortu zuen Ana Bel\u00e9nekin batera abesten zuen \"La Puerta De Alcal\u00e1 \"abestiarekin. CBSkin zuen harremana hautsi ondoren, musika eta zinemaren alorretan ibili da. BMG-Ariola etxearekin \"\u00bfQu\u00e9 Te Puedo Dar?\" (1988), \"A D\u00f3nde Van Los Besos\" eta \"Mucho M\u00e1s Que Dos\" (1994) lanak kaleratu zituen. 1995ean \"Blanco y Negro\" diskoa eman zuen argitara, Pablo Milan\u00e9s kantariarekin batera. 2008. urtean V\u00edctor Manuelek \"No hay nada mejor que escribir una canci\u00f3n\" diskoa kaleratu zuen."}
{"id": "271891", "revid": "46380", "url": "https://eu.wikipedia.org/wiki?curid=271891", "title": "Marcel Bich", "text": "Marcel Bich (Turin, 1914ko uztailaren 29a - Paris, 1994ko maiatzaren 30a) frantses enpresa-gizona izan zen.\nTurinen, Madrilen eta Arcachonen egin zituen oinarrizko ikasketak, eta ondoren, Parisa joan zen matematika eta filosofia ikastera. Ondoren, zuzenbidea ikasi zuen Parisko Unibertsitatean, eta lan txikiak egiten hasi zen. Gerraren ondoren, estilografikoen fabrika bat erosi zuen, adiskide batekin. Bolalumaren asmatzailearekin negoziazioak egin ondoren, formula hura hobetu eta \"Cristal\" bolaluma luma ospetsua asmatu zuen: estalki bat, punta, hodi gardena, eta hori guztia 50 zentimogatik. 1953an egin zen produktu haren publizitate-kanpaina, eta erabili ondoren, zaborretara bota zitekeen kontzeptuan oinarritu zen. Izugarrizko arrakasta izan zuen. \"Bic\" izena jarri zioten, lantegiarena berarena, eta denbora gutxian, izen hori arrunta bilakatu zen. Lehenengo urtean, eguneko 10.000 bolaluma saldu ziren. Hasieratik bertatik bete zituen Bichek atzerriko merkatuak. Libra esterlinaren merkatura sartu nahian, Biro-Swan enpresa erosi zuen. 1958an, Estatu Batuak konkistatzera joan ziren. Erabili eta botatzeko mezuaren bidetik, produktu hauek asmatu zituen: pizgailua (1972), bizarra-moztekoa, perfumea (1988). Azken gai horrek, ordea, ez zuen ia arrakastarik izan eta 1991n utzi behar izan zuen egitasmo hura. Baina hura ez zen Bichen porrot bakarra izan: 1973an Dim kola-etxea erosi zuen, baina 1987an saldu egin behar izan zuen, berriro; 1979an erositako Guy Laroche etxea ere saldu behar izan zuen. Hala ere, ordurako, bere lantegiak bazuen nahikoa baliabide aurrera ateratzeko."}
{"id": "271892", "revid": "512", "url": "https://eu.wikipedia.org/wiki?curid=271892", "title": "Enki Bilal", "text": "Enki Bilal (Belgrad, 1951ko urriaren 7a) marrazkilari frantsesa da, jatorriz jugoslaviarra. Hamar urte zituela iritsi zen Frantziara.\nIbilbide artistikoa.\n1972an debutatu zuen \"Pilote\" aldizkariko komikian. Han Pierre Christin gidoigilea ezagutu zuen. Elkarrekin hainbat kontakizun sortu zituzten, politika-fikziozkoak, besteak beste: \"Les Phalanges de l\u00b4ordre noir \"(1978-1979, \"Ordena beltzeko Falangeak\"), \"Partie de chasse \"(1981-1983, \"Ehizaldia\"). Enki Bilalek berak sortu zituen \"La Foire aux immortels (Hilezkorren feria) \"kontakizuneko gidoiak. Lan horretan XXI. mendeko Parisera iristen dira Egiptoko mitologiako jainkoak. Kontakizun horrek bi luzapen izan zituen, \"La Femme pi\u00e8ge \"(1986, \"Emakume-iruzurra\") eta \"Froid \u00c9quateur \"(1992, \"Ekuatore hotza\"). 1998an Bilalek \"Le Sommeil du monstre (Munstroaren loa) \"trilogia hasi zuen, Sarajevoren bonbardaketaren oroitzapena batetik, eta, bestetik, erlijio-integrismoen arteko elkartasunaren irudia hartzen duen totalitarismoa nahasten dituena.\nKomiki lanez gainera, hainbat liburutako azalak marraztu zituen, eta baita film iragarkiak ere (Alain Resnaisen \"Mon Oncle d\u00b4Amerique, \"Werner Herzogen \"Pays o\u00f9 r\u00eavent les fourmis vertes\"). Filmetarako dekorazioak ere egin zituen: Alain Resnaisen \"La vie est un roman (Bizitza eleberri bat da), \"Jean-Jacques Annauden \"Le nom de la rose\" \"(Arrosaren izena)\". Filmak ere zuzendu zituen: \"Bunker Palace Hotel \"(1989, Jean-Louis Trintignant eta Carole Bouquetekin batera), \"Tykho Moon \"(1997, Richard Bohringer eta Julie Delpyrekin batera), \"Immortel: ad vitam\" (2004)."}
{"id": "271894", "revid": "105290", "url": "https://eu.wikipedia.org/wiki?curid=271894", "title": "Gipuzkoako Forua", "text": "Gipuzkoako Forua Gipuzkoako hainbat lur arautzen zituen legea zen.\nXIV. mendean idatzi ziren lehenengoz Gipuzkoako erakunde bati, Ermandadeari, zegozkion artikuluak (Gipuzkoako Ermandadearen sorrera, Tolosako Batzar Nagusiak, 1375; Gipuzkoako Ermandadearen Ordenantzen lehen idazketa, Getariako Batzar Nagusiak, 1397). Nolanahi ere, askoz ere aurreragokoak ziren Gipuzkoako Forua osatzen zuten Lege Zaharrak.\nBatzar Nagusiak ziren Gipuzkoako erakunde legegile nagusiak; batzar horietan parte hartzen zuen Gaztelako erregearen ordezkariak edo \"korrejidoreak,\" XIII. mendearen hasieratik. Urtean bitan biltzen ziren Batzar Nagusiak ohiko batzarretan, aurrez erabakitako hirian, hasieran, eta hiri-ordena baten arabera, 1472tik aurrera. Premiazko erabaki bat hartu behar zenean biltzen ziren Batzar Bereziak, Usarraga eta Basarteko soroetan hasieran, eta Bidaniko eta Azpeitiko Olazko elizetan, 1461. urtetik aurrera.\nBatzar Nagusietako ordezkarien botoa hiri bakoitzeko su- edo etxe-kopuruen araberakoa zen, eta erregeak zin egin behar izaten zuen forua. Erregeak foruen aurkako neurriren bat hartzen bazuen, foru-baimena delakoa erabil zezaketen Batzar Nagusiek, hau da, erregearen erabakiari men ez egiteko gaitasuna. 1550. urte aldera antolatu zen Diputazioa, Batzar Nagusietatik sorturiko erakunde eragilea, korrejidoreak, Batzar Nagusiak bilduriko herriko alkateak eta batzarretan aukeraturiko ahaldun batek osatua; 1748an sortu zen diputatu nagusi kargua. Arazo larriei premiazko irtenbide bat emateko biltzen zen Diputazio Berezia."}
{"id": "271895", "revid": "336", "url": "https://eu.wikipedia.org/wiki?curid=271895", "title": "Kiyonori Kikutake", "text": "Kiyonori Kikutake (Kurume, Fukuoka, Japonia, 1928ko apirilaren 1a - 2011ko abenduaren 26a) arkitektoa izan zen.\nBizitza.\nTokioko Waseda Unibertsitatean egin zituen arkitektura-ikasketak, 1946-1950 bitartean. Kikutakeren arkitekturak hiru fase ditu: irudia, eredua eta forma. Metabolisten taldeko kide gisa, sistema mugikorrei eta malguei buruzko ikerketa asko egin zituen, bere obrei dinamismo handiagoa ematearren. Elementu horien erabilerak, gizakiaren aldeko ingurune-sistema baten bilaketarekin batera, gizakiak arkitekturaren barruan hobeto bizitzeko sistemen bilaketa dakar.\n1950etik aurrera, haren obrak arkitektura-molde berri batean sartzen dira, aurrerapen teknologikoei egokituta: ordenagailuak, igogailu azkarrak, sistema elektriko konputerizatuak, eta abar. Itsaspeko hiriei buruzko proiektuak egin ditu, bizitzeko makinen itxura dutenak, material berriak erabiliz eta barne egiturak agerian utziz.\n1958an Sky House egin zuen, Tokion, etorkizuneko etxebizitzen eredu gisa: espazio handi bat, zerbitzu gelez inguratua. 1964an Tokoen Hotela egin zuen, Yonagon, forma zaharrak eta egungoak adostuz. 1975ean Aquapolis egin zuen, Okinawan, Nazioarteko Erakusketa Ozeanikorako. Hiriaren kanpoko estetikak ingeniaritza obra ematen du, arkitektura obra baino gehiago. Beste lan batzuk: Shimane Prefectural Museum (1959, Matsue), Izumo Shirine Administrazio-eraikina (1963, Izumo), Kurumeko Zentro Zibikoa (1969); Erakusketa Unibertsalerako Dorrea (1970, Osaka), Biwako Merkataritzagunea (1976, Otsu), TK Museoa (1980-1981, Karuizawa), Edo-Tokyo Museum (1993), Showa Kan (1999)."}
{"id": "271896", "revid": "1545", "url": "https://eu.wikipedia.org/wiki?curid=271896", "title": "Raymond Ruyer", "text": "Raymond Ruyer (Plainfaing, Vosgeak, Frantzia, 1902ko urtarrilaren 13a - Nancy, Meurthe eta Mosela, Frantzia, 1987ko ekainaren 22a) frantses filosofoa izan zen. Kezka handia erakutsi zuen aurrerakuntza zientifikoei buruz, batez ere, biologiaren alorrari dagokionez, eta arreta berezia jarri zuen etikan eta utopiaren inguruan. '\n\"Esquisse d'une philosophie de la structure\" (1930, \"Egituraren filosofiaren zirriborroa\") lanean, mekanismoa egituratzat, forma gisa hartu zuen. XVII. mendeko mekanismoaren tradizioaren arabera, errealitate oro erakarpen-gertaera oinarrizkoetara laburtu behar zen bitartean, Ruyerrek mekanismo berri baten oinarriak azaldu zituen, eta garrantzi handia eman zien osagaiak lotzeko moduari eta funtzionamenduari. Horrela definitutako egitura ezin labur daiteke bere osagaietan. Beraz, lehenengo mekanismoak materialismora eramaten du, eta bigarrenak, oinarri izpiritualekiko fideltasuna adierazten du.\nIzaki biziduna ere mekanismo bat bada Ruyerrentzat, baina horrek ez du esan nahi bizitza gertaera fisiko-kimikoekin nahasten denik. Hala, Raymond Ruyerrek finalismo berrituaren edo neofinalismoaren oinarriak adierazi zituen, \"Le N\u00e9o-finalisme\" (1954) lanean, bereziki. Zibernetikaren ondorioz sortutako arazoei dagokionez, Ruyerrek arabera, gaur egungo gizakiak onartzen badu robot bat ez dela inoiz biziduna eta kontzientziaduna izango, onartu beharko luke zibernetikako mekaniko batek ez duela inoiz azalduko bizitza eta kontzientzia: \"La Cybern\u00e9tique et l'origine de l'information\" (1954, \"Zibernetika eta informazioaren jatorria\")."}
{"id": "271897", "revid": "96586", "url": "https://eu.wikipedia.org/wiki?curid=271897", "title": "Borhane Alaoui\u00e9", "text": "Borhane Alaoui\u00e9 (Arnoun, 1941eko apirilaren 1a - Brusela-Hiriburua eskualdea, 2021eko irailaren 9a) libanoar zinema-zuzendaria izan zen.\nBiografia.\nZinema-arloan Bruselan hezi zen (1968-1973), eta zuzendari gisa Belgikan bertan egin zituen lehen urratsak, film laburrak eginez (\"Fourri\u00e8re\", 1971). 1974an, \"Kafr kasem\" filma, gaur egun palestinarren arazoaz inoiz egin den filmik onenetakotzat hartua, zuzendu zuen. Film honek harrera bikaina izan bazuen ere, hurrengo bietan jasan zituen eragozpen ideologikoek zakarki eten zuten Alaoui\u00e9ren etorkizun handiko karrera. Lehen oztopoa \"La yakfi an yakun Allah maa al-fuqaraa\" (1976) dokumental bikainarekin izan zuen, Hassan Fathi egiptoar arkitektoaz eta mendebaldeko arkitekturak eta arkitektura tradizionalak mundu arabiarrean bizi duten gatazkari buruzkoa, ez zen babesa eman ziotenen (UNESCO) gustukoa izan, eta Egipton bertan ere debekatu zuten. Bigarren ezbeharra eta erabakigarriena, \"Beyroutou el lika\" (1982) bere bigarren film luzearekin jasan zuen, zenbait arabiar taldek, gerrak suntsituriko Beiruteko eguneroko bizitza era pertsonal eta intimistan azaltzen zuelako nahigabeturik, gogor erantzun ziotelako. Geroztik Europan bizi da; telebista-kate batzuetarako film ertain batzuk (\"Risala min zaman al-harb\", 1985; \"Risala min zaman al-manfaa\", 1988; \"Assouan, un haut barrage sur le Nil\", 1990) eta Parisen atzerriratutako intelektual arabiar batek Golkoko gerra nola bizi ote duen galdetzen duen \"Harb al-Jalyj... wa baad\" (1991) film kolektiboko emanaldi bat (\"Al-jusuf fi layla dalmaaa\" ) bakarrik zuzendu ahal izan zituen."}
{"id": "271898", "revid": "10891", "url": "https://eu.wikipedia.org/wiki?curid=271898", "title": "Kaspar Hauser", "text": "Kaspar Hauser (1812 inguruan - Ansbach, 1833ko abenduaren 17a) jatorri iluneko pertsonaia alemaniarra izan zen.\nNekazari-jantzian agertu zen Nurenbergen 1828ko maiatzaren 26an. Ibilera bitxikoa eta argiaren ihesi bezala zebilen hamasei urte inguruko gaztea zen artean, eta gutun bat zeraman aldean; gutun hark zioenez, Kaspar Hauser jaiotzatik laborari batzuen ardurapean utzi zuten, eta haiek ezkutuan hazia zen. Halako arlotea ikusirik, kartzelaratu egin zuten. Medikuek egin zioten azterketak erakutsi zuenez, Kaspar ez zen inoiz oinez ibili ordura arte, oin-zolak haurtxo batenak bezain bigunak baitzituen; guztiz sentibera izan arren, gauez ez zuen ezerk esnatzen, ez hotsek ez zimikoek, eta jaki beroek zintzurra erretzen ziotela zirudien. Nurenbergeko epaile nagusiak bere gain hartu zuen Kasparren heziketa, eta harengandik jakin ahal izan zuen halako ziega estu ilun batean hazia zela. Orduan ireki zen Kasparren benetako jatorriari buruzko eztabaida, ez baita oraino erabaki, printze baten seme ezkutua ote zen, nerbioetako gaitzak jotako gaixoa, ala iruzurra besterik ez ote zen guztia. Geroztik, eztabaidagai izan da Kaspar Hauser Alemaniako literaturan, hipotesi klasikoak Karlos Badengo duke handiaren seme egiten baitu. Kasparren heriotza haren agerkera bezain misteriotsua izan zen. Bere iragana argituko ziola adierazi zion ezezagun batek jarritako hitzordura etorririk, hark emandako labankadaz hil zen, 1833ko abenduaren 14an. Hilobian hau ezarri zuten: \"Kaspar Hauser, garaiotako enigma\"."}
{"id": "271899", "revid": "512", "url": "https://eu.wikipedia.org/wiki?curid=271899", "title": "Jos\u00e9 Mar\u00eda Rubert Candau", "text": "Jos\u00e9 Mar\u00eda Rubert Candau (Villarreal, Castell\u00f2, 1901) valentziar filosofo eta historialaria .\nBiografia.\nFilosofia eta teologiako ikasketak egin zituen Vicheko frantziskotarretan (Bartzelona) eta Madrilgo Unibertsitatean. Frantziskotarretan Erdi Aroa ikertu zuen batez ere, Guillermo Rubi\u00f3 edo Rubione frantziskotar filosofoa nagusiki. Bigarren aldian, apaiz egin ondoren, filosofia-jakintzaren azterketa egin zuen, \"\u00bfQu\u00e9 es filosof\u00eda?\" (1947,\" Zer da filosofia?\") ikerlanarekin hasi eta \"La realidad de la filosof\u00eda. Su sentido esencial y valor de sus resultados\" (1969-1970,\" Filosofiaren errealitatea. Bere funtsezko zentzua eta emaitzen balioa\") bi liburukiz osaturiko obra handia idatzi zuen arte. Beste obra aipagarri batzuk ditu \"El conocimiento de Dios en la filosof\u00eda de Guillermo Rubi\u00f3\" (1936,\" Jainkoa Guillermo Rubi\u00f3ren filosofian\"), \"Teor\u00eda del conocimiento y ontolog\u00eda\" (1942,\" Ezagutzaren eta ontologiaren teoria\"), \"L\u00f3gica, psicolog\u00eda y \u00e9tica\" (1947,\" Logika, psikologia eta etika\"), \"Ser y vida. An\u00e1lisis fenomenol\u00f3gico de los problemas b\u00e1sicos de la filosof\u00eda\" (1950,\" Izatea eta bizitza. Filosofiaren oinarrizko arazoei buruzko analisi fenomenologikoa\"), \"La filosof\u00eda del siglo XIV a trav\u00e9s de Guillermo Rubi\u00f3\" (1952,\" XIV. mendeko filosofia Guillermo Rubi\u00f3ren eskutik\"), \"Fundamentos constitutivos de la moral\" (1956,\" Molararen funtsak\"), \"El sentido \u00faltimo de la vida\" (1958,\" Bizitzaren azken buruko zentzua\"), \"Fenomenolog\u00eda de la acci\u00f3n del hombre\" (1961,\" Giza ekintzaren fenomenologia\")."}
{"id": "271900", "revid": "28807", "url": "https://eu.wikipedia.org/wiki?curid=271900", "title": "Jos\u00e9 Mar\u00eda Rubert", "text": ""}
{"id": "271901", "revid": "1545", "url": "https://eu.wikipedia.org/wiki?curid=271901", "title": "Rainer Werner Fassbinder", "text": "Rainer Werner Fassbinder (Bad W\u00f6rishofen, Bavaria, Alemania, 1945eko maiatzaren 31 - Munich, Alemania, 1982ko ekainaren 10a) alemaniar idazlea eta antzerki- eta zinema-zuzendaria izan zen. Azken urteotako Alemaniako zinema-zuzendari garrantzi handienetako bat da Fassbinder.\nBiografia.\nHamasei urte zituela eskola utzi, eta abangoardiako antzerki-taldeetan hasi zen lanean. Langile nekaezina zen, eta antzerki-molde guztiz berriak plazaratu zituen, Goethe, Sofokles eta beste klasiko batzuk landu zituen arren.\n1969. urtean egin zuen bere lehen filma (\"Liebe ist K\u00e4lter als der tod\", \"Heriotza baino hotzagoa da maitasuna\"). Gai politiko-sozialekin batera, giza zapalkuntzaren zirrikitu guztiak miatu zituen bere lanetan.\nBere buruaz beste egin zuen 1982an, bere drogazaletasunak eta ustezko homosexualitateak piztu zuten eztabaida handi baten ondoren.\nLanak.\nFilm nagusiak: \"Katzelmacher\" (1969, Bavarian lanean ari ziren atzerriko langileen egoeraz), \"Die bitteren Tr\u00e4nen der Petra von Kant\" (1972, \"Petra von Kanten malko mingotsak\", giza harremanetan nagusitzen den indarkeriaz), \"In einem Jahr mit 13 Monden\" (1978, \"13 ilargiko urtean\", sexu-aldaketaz damuturiko transexual baten alegoria). Guztiz harrera ona izan zuen Fassbinderrek gerra ondoko Alemaniaz egin zuen trilogia: \"Die Ehe der Maria Braun\" (1979, \"Maria Braunen ezkontza\", ezkontzaren ironiaz), \"Lola\" (1981, Aingeru Urdinaren elezaharrari buruzkoa), \"Die Sehnsucht der Veronika Voss\" (1982, \"Veronika Voss\", Sybille Schmitz aktorearen bizitzaz).\n1980. urtean, telebistarako egokitu zuen Alfred D\u00f6blinen \"Berlin Alexanderplatz\" eleberria."}
{"id": "271903", "revid": "28807", "url": "https://eu.wikipedia.org/wiki?curid=271903", "title": "Fassbinder", "text": ""}
{"id": "271904", "revid": "96586", "url": "https://eu.wikipedia.org/wiki?curid=271904", "title": "Gertrude Stein", "text": "Gertrude Stein (Allegheny, Pennsylvania, AEB, 1874ko otsailaren 3a - Neuilly-sur-Seine, Frantzia, 1946ko uztailaren 27a) Estatu Batuetako idazlea izan zen.\nBiografia.\n1903an Parisen hartu zuen bizilekua, anaia Leorekin batera. Haren etxea idazleen (Apollinaire, Cocteau) eta abangoardiako pintoreen (Matisse, Gris, Picasso) biltoki izan zen, eta C\u00e9zanne, Rousseau eta beste artista batzuen koadro-bilduma handi bat osatu zuen. 1907an Alice Toklas ezagutu zuen, gerora bizitza osoan adiskide mina izan zuena. Garai hartan idatzi zituen lehen liburuak: \"Three Lifes\" (1909, \"Hiru bizitza\") eta \"Making of Americans\" (1911), 1925ean argitaratu zena.\nKubismoaren ezaugarriak literaturara aldatzen saiatu zen. Horren erakusgarri da \"Tender Buttons\" (1914, \"Botoi hauskorrak\") olerki-liburua. 1920tik aurrera, Estatu Batuetatik Parisa joandako Scott Fitzgerald, Ernest Hemingway, Sherwood Anderson idazleen adiskide izan zen, eta eragin handia izan zuen haiengan. 1933an \"The Autobiography of Alice B. Toklas\" (\"Alice B. Toklasen autobiografia\") idatzi zuen; liburu horretan, bere buruaz hitz egiten du batez ere, eta ordura arte izan ez zuen ospea ekarri zion.\n1935ean Estatu Batuetara joan zen hitzaldiak ematera, eta ikusmin handia piztu zuen han, judua, beste emakume batekin bizi zena, eta abangoardiako idazlea izanik. Europara itzuli zen, eta han eman zituen azken urteak. Steinen idazkera abangoardiakoa eta esperimentala zen, ingeles literatura-tradizioa irauli nahi zuena; estiloa errepikakorra du, eta literatura genero guztiak landu eta nahasi zituen."}
{"id": "271905", "revid": "46380", "url": "https://eu.wikipedia.org/wiki?curid=271905", "title": "Georges H\u00e9relle", "text": "Georges H\u00e9relle (Pougy, Champagne, 1848ko abuztuaren 27a - Baiona, 1935eko abenduaren 15a) frantziar etnografo, idazle, eta filosofia irakaslea izan zen.\nFilosofia irakatsi zuen Baionako Lizeoan, eta Europan eta Afrikan barrena ibili zen ondoren. Euskal antzerkiaz arduratu zen, Zuberoako pastoralez nagusiki, nahiz euskara gutxi zekien. Itzulpenen bidez lan egiten zuen, gehienbat. \"Eusko Ikaskuntzen Nazioarteko Aldizkaria\" (\"RIEV\") eta \"Gure Herria\" aldizkarietan argitaratu zituen Zuberoako antzerkiari buruzko lan aipagarrienak."}
{"id": "271906", "revid": "512", "url": "https://eu.wikipedia.org/wiki?curid=271906", "title": "Jovette Marchessault", "text": "Jovette Marchessault (Montreal, - ) margolari, eskultore, eleberrigile eta antzerkigilea izan zen.\nBizitza.\nHamahiru urte zituela ikasketak bertan behera utzi behar izan zituen, eta ehungintza-lantegi batean hasi zen lanean. Lesbiana erradikaltzat aitortu zuen bere burua, eta originaltasun handiko obrak sortu ohi zituen, Jainkoaren eta gizakiaren boterea emakumearen esku dagoen unibertso bat sortuz bere lanekin. Margolari eta eskultore gisa, erakusketak egin zituen Quebec, Ontario, Paris, Brusela eta New Yorken.\n1976. urtean Prix France-Qu\u00e9bec saria irabazi zuen \"Comme une enfant de la terre\" (1975, \"Bertako haur bat bezala\") eleberri autobiografikoarekin. Eleberri aipagarriak ditu, orobat,\" La m\u00e8re des herbes\" (1980,\" Belarren ama\") eta\" Tryptique lesbien\" (1980,\" Triptiko lesbianoa\"), zeinak jasotzen baitu, besteren artean, \"Les Vaches de nuit\" bakarrizketa, Pol Pelletierrek antzerkirako egokituriko testua. Antzerkigintzaren alorrean azpimarratzekoak ditu \"La saga des poules mouill\u00e9es\" (1981, \"Oilo bustien saga\"), Quebeceko Laure Conan, Germaine Gu\u00e8vremont, Gabrielle Roy eta Anne H\u00e9bert idazleen bizitzaren kontakizuna, eta\" La terre est trop courte, Violette\" \"Leduc\" (1982,\" Lurra laburregia da, Violette Leduc\"), Violette Leduc frantses idazlearen bizitzari buruzkoa. Marchessaultenak dira, orobat, \"Alice et Gertrude, Nathalie et Ren\u00e9e et ce cher Ernest\" (1984, \"Alice eta Gertrude, Nathalie eta Ren\u00e9e eta Ernest maitea\") eta \"Ana\u00efs\" \"dans la queue de la com\u00e8te\" (\"Ana\u00efs\" \"kometaren isatsean\")."}
{"id": "271907", "revid": "512", "url": "https://eu.wikipedia.org/wiki?curid=271907", "title": "Juan Carlos Wasmosy", "text": "Juan Carlos Mar\u00eda Wasmosy Monti (Asunci\u00f3n, 1938ko abenduaren 15a) paraguaitar politikaria da. Errepublikako lehendakaria izan zen 1993-1998 bitarteko urteetan.\nBizitza.\nIngeniaritzako ikasketak egin zituen Asunci\u00f3neko Unibertsitate Nazionalean. Itaipuko presa eta zentral hidroelektrikoaren eraikuntzaz arduratu zen enpresa partzuergoko lehendakari izan zen, eta Yaziretako konplexu hidroelektrikokoa ere bai.\nAlfredo Stroessner diktadorearen agintaldiaren (1954-1989) amaiera ekarri zuen estatu-kolpearen ondoren, Andr\u00e9s Rodr\u00edguez Pedotti jeneralaren gobernuak (1989-1993) Integrazio-ministro izendatu zuen, Paraguaiko merkataritza-harremanak bultzatzeko eta herrialdearen aurrerabidea azkartzeko eta indartzeko. Alderdi Gorriaren lehendakarigai izendatu zuten, eta 1993ko hauteskundeak irabazi zituen. Demokraziarik ia ezagutu ez zuen herri baten aldaketa bultzatu zuen, eta nazioarteko irudia garbitzen ahalegindu zen.\n1996ko apirilean militarrak aginpidea indarrez hartzen saiatu ziren, Lino C\u00e9sar Oviedo jeneralaren gidaritzapean. Urtebete geroago, urriaren 30ean, lehendakariak Oviedo atxilo hartzeko agindua eman zuen, hilabete lehenago Oviedok lehendakaritzarako hurrengo hauteskundeetarako Alderdi Gorriaren lehendakarigaia izenda zezatela lortu ondoren. 1997ko abenduan Oviedok bere burua entregatu zuen poliziaren aurrean, eta hurrengo urtean epaitegi militar batek hamar urteko kartzela-zigorra ezarri zion. 1998ko maiatzeko lehendakaritzarako hauteskundeetan Alderdi Gorriko hautagai berria, Ra\u00fal Cubas Grau, atera zen garaile."}
{"id": "271910", "revid": "1545", "url": "https://eu.wikipedia.org/wiki?curid=271910", "title": "Hamad bin Khalifa Al Thani", "text": "Hamad bin Khalifa Al Thani xekea (; Doha, 1952ko urtarrilaren 1a) Qatarko emirra izan zen 1995etik 2013ra.\nBizitza.\nBere aita, Qatarko emir Khalifa ibn Hamad al Thani xekea, agintaritzatik bota zuen estatu-kolpe odoltsu batean, 1995ean. Xeke zaharrak berak ere lehengusu bati kendu zion agintaritza 1972an, eta Suitzan oporretan zela bere seme zaharrak gobernuaren erantzukizuna bere gain hartu zuen. Mundu osoko herrialdeek berehala onartu zuten Qatarko agintari berria.\nXeke gazteak ikasketa militarrak egin zituen Britainia Handiko Errege Akademia Militarrean, Sandhursten. Atleta bikaina zen, eta bere herrira itzuli zenean, atletismo-programak antolatu eta bultzatu zituen. Printze oinordeko zela, gudarosteko buruzagi nagusi izendatu zuten 1972an, eta Defentsa-ministro 1977an. Emir-kargua eskuratu baino lehen, gobernuko administrazioaren eta arazo militarren ardura hartu zuen. Petrolioa, merkataritza eta kanpo-politika ere beraren esku egon ziren.\n1995eko estatu-kolpea aitaren eta semearen bi urteko tirabira handien ondorioa izan zen. Agintaritza eskuratu orduko baimena eman zuen Qatarko burtsa hiriburuan jartzeko; ministro-talde berria izendatu zuen; gobernu- eta ondorengotza-lege berriak onartu zituen, eta Lehen Ministro izendatu zuen bere burua, Defentsa-ministro eta gudarosteko buruzagi nagusi karguei uko egin gabe. Abdullah bere anaia izendatu zuen laguntzaile. Hamad xekea arabiar buruzagi liberala da, Israelekin harremanak onbideratzen saiatu da, eta Estatu Batuei zentro militarrak eraikitzeko baimena eman die."}
{"id": "271911", "revid": "58701", "url": "https://eu.wikipedia.org/wiki?curid=271911", "title": "Patrick Rambaud", "text": "Patrick Rambaud (Paris, 1946ko apirilaren 21a) frantses eleberrigile eta antzerkigilea da. Urteetan Frantziako letretako \"beltz\" ezagunenetako bat izan da, besteentzat lan egin baitu, bere inspirazioa eta denbora eskainiz halakorik ez zutenei. 1997an, baina, arrakasta handiko eleberri original bat argitaratu zuen, \"Gudua\", Frantziako Akademiaren Sari Nagusia eta Goncourt saria (Frantziako saririk nagusia) irabazi dituenak. \"Gudua\" Balzacen proiektu zaharra, sekula argitaratu gabea Napoleon gudarosteen eta austriar eta errusiarrenen arteko guduaren kontakizuna da (Essling, Viena, 1908), gordina bezain erreala. Hogeita hamar orduko gudua izan zen hura eta berrogei milatik gorako hildako eragin zituen. Gudu hartan agerian geratu zen artilleriako arma berrien suntsitzeko ahalmena. Rambauden arabera, gertaera historiko hark garai berri baten hasiera iragarri zuen. Eleberriari egin zioten harrera onak sustaturik, beste bi eleberri iragarri zituen, garai hartan girotuak, berak \"hondamenaren trilogia\" deitu duena osatzeko. \"Gudua\"-z gainera, aipagarria du, baita ere, \"Virginie Q\" eleberria, Marguerite Durasen prosaren eta gaien parodia halako bat. Halaber, \"Roland Barthes sans peine\" liburuan Fran\u00e7ois Mitterranden txakurraren egunkari intimo gisa aurkeztua tituluko izen bereko literatura-kritikariaz eta Frantziako pentsalari postmodernoez trufatzen da. Patrick Rambaudek 100.000 orritik gora idatzi dituela uste da, berak argitaratu dituen 26 liburuen eta \"beltz\" gisa egindako lanaren artean."}
{"id": "271912", "revid": "448", "url": "https://eu.wikipedia.org/wiki?curid=271912", "title": "Maaouya Ould Sid'Ahmed Taya", "text": "Maaouya Ould Sid'Ahmed Taya, batzuetan soilik Uld Taya (; Atar, Mauritania, 1941eko azaroaren 28a) politikaria eta militarra da.\nBizitza.\nMauritaniako gudarostean sartu ondoren, 1961ean alferez-maila lortu zuen, eta 1967an kapitain. Bien bitartean zenbait kargu izan zituen Defentsa Ministerioan eta Estatu Nagusian. 1973an komandante izendatu zuten. Hurrengo urtean Parisko Gerrako Goi Eskolan sartu zen eta Mauritaniara itzuli zenean, hurrengo urtean, Estatu Nagusi Laguntzaileko buru izendatu zuten. 1976-1978 urteetan Saharako gerran parte hartu zuen.\n1978an, Ould Daddah lehendakaria kargua uztera behartu zutenean, Defentsa-ministro izendatu zuten. 1981eko apirilean Lehen Ministro eta Defentsa Nazionaleko ministro izendatu zuten, koronel izendatzeaz gainera, eta 1984an, Salbazio Nazionaleko Batzorde Militarreko lehendakari.\n1989an Maroko, Libia, Aljeria, Tunisia eta Mauritaniako estatuburuek, Marrakexen elkartuta, Magreb Arabiarraren Batasuna sortu zuten.\n1991n erreferendumera deitu zuen, independentziaz geroko lehen konstituzio demokratikoaz bozkatzeko. Gehiengoz onartu zen konstituzioa, eta Uld Tayak, Mauritaniako lehendakaritzat, konstituzioa aldarrikatzeko dekretua izenpetu zuen. Lehendakariaren dekretua betetzeko eta demokrazia ezartzeko lehen urrats gisa, lehendakaritzarako hauteskundeetarako deia egin zen 1992an, eta Ould Tayak irabazi zituen. Handik gutxira, legegintzarako hauteskundeak egin ziren, eta lehendakari Tayaren Alderdi Errepublikar Demokrata eta Sozialistak irabazi zituen. Oposizioko alderdiek ez zuten parte hartu."}
{"id": "271913", "revid": "28807", "url": "https://eu.wikipedia.org/wiki?curid=271913", "title": "Muauiya Sidi Ahmed Uld Taya", "text": ""}
{"id": "271914", "revid": "28807", "url": "https://eu.wikipedia.org/wiki?curid=271914", "title": "Uld Taya", "text": ""}
{"id": "271916", "revid": "512", "url": "https://eu.wikipedia.org/wiki?curid=271916", "title": "Sarah Kirsch", "text": "Sarah Kirsch (Limlingerode, Harz, Alemania, 1935eko apirilaren 16a - Heide, Schleswig-Holstein, 2013ko maiatzaren 5a) alemanezko idazlea izan zen.\nBizitza.\nBatxiler-ikasketak bukatuta, azukre-fabrika batean lanean hasi zen, eta baso-ingeniaritzako eta biologiako ikasketak hasi zituen gero. 1963-1965 bitartean literatura-ikasketak egin zituen Leipzigen, eta berehala bere lehen literatura-lanak argitaratzen hasi zen.\nPoeta gisa izan zen ezaguna, baina poesiaz gainera irratirako istorioak eta kontakizunak ere idatzi zituen, haurrentzat batez ere: \"Die ungeheuren bergehohen Wellen auf See \"(1973, \"Mendia bezain gorako itsas uhin handiak\"), \"Allerlei-Rauh\" (1988, \"Astalarrua\"), \"Das simple Leben\" (1994, \"Bizitza soila\"). Bere poesiaren musikaltasuna eta soiltasuna direla-eta, herri-poesiaren tradizioan sartu ohi da, baina baita Britting, Krolow eta Bachmann poeten ildoaren jarraitzaile gisa ere. Bere poema gehienak amodioa eta izadia dute mintzagai; ez da ordea poesia harmonikoa edo idilikoa, gatazka, beldur eta hausturez betea baizik. Bere obrak arrakasta handia izan zuen aleman hiztunen artean eta sari asko jaso zituen, Alemaniako Errepublika Demokratikoaren Heinrich Heine saria (1973), Europar Literaturako Petrarka Saria (1976) eta Konrad Adenauer Fundazioarena (1993), besteak beste."}
{"id": "271917", "revid": "59723", "url": "https://eu.wikipedia.org/wiki?curid=271917", "title": "Martin Zalba (apezpikua)", "text": "Martin Zalba (Iru\u00f1ea, 1337 - Salon-de-Provence, 1403ko urriaren 18a) nafar elizgizona, Iru\u00f1eko apezpikua eta kardinala, 1377-1403 urteetan izan zen.\nOkzitaniako Tolosan, Bolonian eta Avignonen egin zituen ikasketak. 1363-1375 bitarteko urteetan, zuzenbide kanonikoko eskolak eman zituen Europako unibertsitate batzuetan baina, irakaskuntza utzi ondoren, Akizeko barrutiko bikario nagusi izan zen. 1377an apezpiku egin zuten eta, ondoren, Italian izan zen, Aita Santuaren eta florentziarren arteko bakea lortzearren. Gregorio XI.a Aita Santua hil zenean eta Urbano VI.a ondorengo hautatu zutenean, okertu egin ziren apezpikuaren eta Aita Santuaren arteko harremanak, eta horrek Zalba hilarazteko saio hutsala egin zuen.\nMendebaldeko Zisma gertatu zenean, Avignongo Klemente VII.a Aita Santuaren alde agertu zen. 1379-1383 bitartean Iru\u00f1eko apezpiku izan ondoren, eskumikatu egin zuen Urbano VI.ak. Karlos II.a hil zenean, Nafarroara itzuli eta, Klemente VII.ak eman zion ahalmenaz, Karlos III.a Nafarroako erregearen agindutara jarri zen. 1390ean Nafarroak Klemente VII.a onartu zuen Aita Santu gisa, eta Zalba kardinal izendatu zuten Iru\u00f1eko Katedralean. 1393an Avignonera itzuli eta handik urtebetera, Klemente VII.a hil ondoren eta Benedikto XIII.a Aita Santu hautatu zutenean, haren kontseilari eta Zismako erreferentzia bihurtu zen. 1403an Nafarroako Karlos III.ak testamentua idatzi zuen, eta Zalba izendatu zuen Nafarroan bera hil ondoren agindu beharko zuen taldeko kide."}
{"id": "271918", "revid": "56334", "url": "https://eu.wikipedia.org/wiki?curid=271918", "title": "Robert Huber", "text": "Robert Huber (Munich, 1937ko otsailaren 20a) alemaniar biokimikaria da. Molekula erraldoi garrantzitsu baten egitura aztertu zuen lantaldea zuzendu zuen. Molekula horrek fotosintesian parte hartzen du, hots, landareek beren landare-ehuna egiteko eguzki-argia erabiltzen duten prozesuan. Lan hori dela eta, 1988an Kimikako Nobel Saria jaso zuen Huberrek bere lankide Johann Deisenhofer eta Hartmut Michelekin batera. Huber 1963an egin zen doktore, intsektuen metamorfosia kontrolatzen duen \"ecdysone\" hormonari buruzko ikerlan batekin. Gero X izpien bidezko kristalografian lan egin zuen, hau da, kristalezko gaien atomoen antolaketa X izpien bidez zehazten saiatu zen. 1972an Martinsriedeko Max Planck Biokimika Institutuaren zuzendari egin zuten. Hala ere, ikasketak egin zituen Municheko Unibertsitate Teknikoarekin lanean jarraitu zuen, eta 1976an bertako irakasle egin zen. Max Planck Institutuan molekula erraldoi multzo handi baten X izpien bidezko kristalografian parerik ez zuen laborategia antolatu zuen. 1982an, beste talde batean lan egiten zuen Hartmut Michelekin jarri zen harremanetan. Michelek fotosintesirako garrantzitsua zen bakterio baten molekula konplexua kristalizatzea lortu zuen. Huberrek bere taldeko Johann Deisenhoferri molekularen X izpien bidezko kristalografia egiten lagun ziezaion agindu zion. 1985ean amaitua zuten lana. Molekula bakterio batena baldin bazen ere, egitura zehazteak asko lagundu zuen harekin lotura hertsia duen landareen fotosintesia argitzen."}
{"id": "271919", "revid": "336", "url": "https://eu.wikipedia.org/wiki?curid=271919", "title": "Rosamond Lehmann", "text": "Rosamond Lehmann (Bourne End, Buckinghamshire, Ingalaterra, 1901eko otsailaren 3a - Londres, 1990eko martxoaren 12a) britainiar eleberrigilea izan zen.\nAita idazlea zuen, eta amak historiari buruzko ikerketa garrantzitsuak egin zituen. Rosamonden arreba bat antzezle ospetsua izan zen, eta anaia idazlea. Hamazazpi urte zituela, Cambridgera joan zen ikasketak egitera. Garai horretakoa da \"Hautsa\" (1927) lana; Judith Earle gazteak bere harremanetan izan zituen esperientzia mingarriak kontatzen ditu. Lan hark berehala eman zion ospea. Bigarren eleberria 1930ean argitaratu zen: \"Musika ohar bat\". Lan horretan axolagabetasunean bizi diren bi bikoteren erreakzioak azaltzen ditu. 1932an \"Dantzara gonbidapena\" argitaratu zuen; lehenengo aldiz dantza batera gonbidatzen duten neska baten zirrarak agertzen ditu. Eleberri horri jarraipena eman zion \"Bihozgabetasunak\" lanarekin: aurreko eleberriko protagonista ezkondu egiten da, eta ezkontzak huts egin ondoren, ezkondurik dagoen adiskide baten maitale bihurtzen da. \"Balada eta iturria\" (1944) eleberri ederrean, neskatxa baten begiradaren bidez, ondoko etxeko familiaren gorabeherak kontatzen ditu. 1958an Lehmannen alaba, Sally, hil egin zen, poliomielitisak jota. Gertaera izugarri horren ondoren, esperientzia psikologiko gogorrak bizi izan zituen idazleak, eta \"Beltxarga egunsentian: barne bizitzaren atalak\" lanean ezagutarazi zituen. Parapsikologiari buruz sortu zitzaion interesak idazketatik urrundu zuen, eta 1976an idatzi zuen azkeneko liburua, \"Itsasoko zuhaitza\"."}
{"id": "271920", "revid": "512", "url": "https://eu.wikipedia.org/wiki?curid=271920", "title": "Frei Otto", "text": "Frei Paul Otto (Sigmar, Saxonia, 1925eko maiatzaren 31 - Warmbronn, 2015eko martxoaren 9a) alemaniar arkitektoa izan zen. Haren lanik ezagunena 1972ko Olinpiar Jokoetarako eraiki zen Municheko Olinpiar Estadioko sabaia da.\nBiografia.\nEskultore-familia batean hazi eta hezi zen. 1943an, eskola utzita, Alemaniako aire-armadan sartu zen, eta Bigarren Mundu Gerran parte hartu zuen. Aliatuen gudarosteak preso hartu zuen Chartresen, eta bi urtez hirian etxeak konpontzen eta eraikitzen eduki zuten. Gerra amaituta, Berlingo Unibertsitatean sartu zen. Geroxeago, 1950-1951 urteetan, Estatu Batuetan egon zen ikasketak sakontzen.\nBere obra gehiena egitura arinen eraikuntzan oinarritu zen: karpa, mintz eta teilatu eskegien arkitekturan espezializatu zen. Kableek tiratutako mintzen bidez, eta kargari eusten zioten zutoien laguntzaz, eremu ireki zabalak estaltzea lortu zuen. Horiek dira Ottoren arkitekturaren ezaugarri nagusiak, bere bi obra ezagunenetan agerian geratu zen bezala: Alemaniako pabiloia 1967ko Mundu Erakusketarako, eta Municheko Olinpiar Estadioaren estalkia (1972).\nBere obra guztian, beraz, gainalde leun eta sabelduak eratzen dituzten estalki arinen eta horiei eusten dieten hari eta haga handien egiturak dira nagusi. Ottoren obran Bauhaus eta Nazioarteko Estiloaren eragina sumatzen da, eta baita gerra ondoren sortu zen arkitekto-belaunaldiarena, izadiaren azterketagatik, eta ingeniaritza- eta teknologia-baliabideak arkitekturan aplikatzeko moduagatik.\nBeste lan aipagarri batzuk: Suitzako Erakusketa Nazionaleko Elur eta Haitzezko pabiloia (1964, Lausana), eta Mecako Hotela eta Konferentzia Zentroa (1972, Saudi Arabia), Riadeko Tuwaiq Jauregia (1985, Saudi Arabia), Japoniako pabiloia 2000ko Mundu Erakusketarako (2000, Hannover), 24 m-ko pabiloia Leonbergen (2000).\n2015. urtean Pritzker saria lortu zuen, hil eta ondoko egunean."}
{"id": "271922", "revid": "512", "url": "https://eu.wikipedia.org/wiki?curid=271922", "title": "Bakili Muluzi", "text": "Elson Bakili Muluzi (Machinga, 1943ko martxoaren 17a) malawiar politikaria eta enpresa-gizona da. Malawiko Errepublikako presidentea izan zen 1994\u20132004 bitartean.\nBizitza.\nYao etniako kidea da (etnia musulmana). Lehen eta bigarren mailako ikasketak Malawin egin zituen, eta ondoren Europara joan zen. Han Hezkuntza Teknikoa lizentziaduna egin zen, Danimarkako Thirsted Technical Collegen. Ondoren Britainia Handiko Huddersfieldeko unibertsitatean ikasi zuen. Europatik bere herrialdera itzuli zenean, Nasawako Unibertsitate teknikoko erretore izendatu zuten, eta 1973an Malawiko Biltzarreko Alderdiko diputatu hautatu zuten. Alderdi horixe zen baimena zuen alderdi bakarra, eta Hastings Banda lehendakaria zuen buru. Bandaren laguntzaile izan zen Muluzi; alderdiko idazkari nagusi izendatu zuten, eta Gazteria eta Kirolak ministerioko ministro orde. Ondoren Hezkuntza, Garraioak eta Komunikabideetako ministro izan zen.\n1982an Banda presidenteak dirua bereganatu zuelako salaketapean alderdiko idazkaritzatik kendu zuen. Politika utzi ondoren, nekazaritzan eta esportazioetan aritu zen. 1992an Fronte Demokratiko Batua alderdia sortu zuen Muluzik; alderdi hura izan zen alderdi aniztasunaren alde gogorren egin zuena. Bizi arteko presidentearen irudia deuseztatu ondoren, eta lehendakaritzarako hauteskundeak deitu ondoren, Muluzik eta bere alderdiak garaipena lortu zuen. Koalizio-gobernu bat hitzartu zuen beste alderdiekin eta sindikatuekin. Aginpidera iritsi orduko (1994) amnistia eman zien preso politiko guztiei, eta heriotza-zigorra zutenen zigorraldia aldatu zuen. 2004. urtera arte izan zen Malawiko lehendakari."}
{"id": "271923", "revid": "28807", "url": "https://eu.wikipedia.org/wiki?curid=271923", "title": "Elson Bakili Muluzi", "text": ""}
{"id": "271924", "revid": "336", "url": "https://eu.wikipedia.org/wiki?curid=271924", "title": "Henri Dutilleux", "text": "Henri Dutilleux (Angers, 1916ko urtarrilaren 22a - Paris, 2013ko maiatzaren 22a) frantses musikagilea izan zen.\nParisko Kontserbatorioan egin zituen ikasketak. 1938an Erromako Sari Nagusia irabazi zuen \"L'Anneau du roi \"kantatarekin. Kantu-irakaslea izan zen Operan (1942), eta Frantziako Irratiko musika-sorkuntza zerbitzuko zuzendaria 1945 eta 1963 bitartean. Konposizio-eskolak eman zituen Eccleko Musika Eskolan (1961) eta Parisko Kontserbatorioan (1970). Halaber, Kontserbatorioko Kontseilu Goreneko kide izan zen. Bere belaunaldiko musikari onenetakotzat daukate. Lehen lanetan nabarmena du hainbat musikariren eragina, Ravelena besteak beste, eta horregatik bere lehenbiziko obra gehienak desegin zituen. Lehenengo lanen artean aipagarriak dira, besteak beste, \"Sonatina\" (1942), txirula eta pianorako, \"Danse fantastique\" (1942, \"Dantza fantastikoa\"), orkestrarako, eta \"Sonata\", pianorako (1947), urte horietako lanik aipagarrienetako bat. Nazioarteko ospea, baina, Lehen Sinfonia (1950) obrak eman zion. Lehen obra arrakastatsu hura \"Le double\" (1959, \"Bikoitza\") obrarekin berretsi zuen, hamabi musika-tresnaren eta orkestraren arteko elkarrizketa moduko batekin alegia. Urte batzuk geroago Cleveland Orchestrak \"Las M\u00e9tboles\" (1964) obra enkargatu zion eta hurrengo urtean estreinatu zuen. 1967an Musika Sari Nazional Nagusia eman zioten, eta bi urte geroago, M. Rostropovitxen enkarguz, \"Tout un monde lointain \"(1968-1970, \"Urrutiko mundu oso bat\") egin zuen. 1972an Koussevitski Fundazioak \"Ainsi la nuit \"(1976) harirako kuartetoa eskatu zion. 2003. urtean, Berlineko Orkestra Filarmonikoak eskatuta, \"Correspondances\" konposatu zuen."}
{"id": "271925", "revid": "336", "url": "https://eu.wikipedia.org/wiki?curid=271925", "title": "Biljana Plavsic", "text": "Biljana Plavsic (Izengoitia: \"Burdinazko Andrea\" ; Tuzla, Bosnia-Herzegovina, 1930eko uztailaren 7a) serbiar-bosniar politikaria da.\nBi urtez New Yorken ikasi ondoren Sarajevoko Unibertsitateko biologiako irakaslea izan zen, eta biologia-saileko buru izatera iritsi zen; 1980an Jugoslaviako Arte eta Zientzietako Akademiako kide izendatu zuten. Plavsic politikari abertzale sutsua da, Radovan Karadzic buruzagi serbiar-bosniarraren laguntzailea. Bere jarduera politikoa Bosnia eta Herzegovinako Alderdi Demokratiko Serbiarra alderdi nazionalistan hasi zuen (SDS). 1990-1992 bitartean (gerra hasi zen arte, alegia) Bosniako lehendakaritzarako hautaturiko bi serbiarretako bat izan zen. Gerra-garaian Bosniako Errepublika Serbiarrarekin bat egin zuen, eta Karadzic lehendakariaren bi lehendakariordeetako bat izan zen. Daytongo bake-hitzarmenetan (1995) Karadzic eta beste zenbait agintari kondenatu zituztelarik, Karadzicen ordezko izendatu zuten 1996an, Bosniako federazioaren baitako serbiar estatuaren lehendakari-karguan. Plavsicek serbiarrek musulmanak eta kroaziarrak hiltzea gertaera biologiko natural bat dela esan izan du, besteak beste. Azkenik, bere agintaldian, nazioarteko presioaren eraginez, zenbait buruzagi kanporatu behar izan zituen eta erreforma politikoak egingo zituela hitz eman behar izan zuen. Karadzicek, ordea, SDS alderdiko bileretan parte hartzeko debekua ezarri zion, besteak beste. 1997an Plavsicek legebiltzarra deuseztatu eta hauteskunde orokorrak deitu zituen. 1998ko hauteskundeak galdu ondoren, eta TPIY Jugoslavia Ohirako Nazioarteko Auzitegiaren akusazioaren ondorioz, bere karrera politikoari amaiera eman zion. TPIY Jugoslavia Ohirako Nazioarteko Auzitegiak gizateriaren aurkako eta gerra-krimenetan eta genozidio batean parte hartzea leporatzen zuen, eta hori dela-eta, 2003tik 2009ra Hinsebergeko espetxean (Suezian) egon zen preso."}
{"id": "271926", "revid": "1545", "url": "https://eu.wikipedia.org/wiki?curid=271926", "title": "Robert Sabatier", "text": "Robert Sabatier (Paris, Frantzia, 1923ko abuztuaren 17a - Boulogne-Billancourt, Frantzia, 2012ko ekainaren 28a) frantsesezko idazlea izan zen.\nBizitza.\nHaurtzaro gogorra izan zuen, eta gaztetan Frantziako Erresistentzian aritu zen. Tipografoa zen lanbidez, eta berak osatu zituen bere lehenengo bertso-taulak: \"Les F\u00eates solaires \"(1955, \"Eguzki-festak\"); \"Les Poisons d\u00e9lectables\" (1965, \"Igar daitezkeen pozoiak\"), \"Les Ch\u00e2teaux des millions d'ann\u00e9es\" (1969, \"Milioika urteko gazteluak\"), \"Icare et autres po\u00e8mes\" (1976, \"Icaro eta beste poema batzuk\"), \"l'Oiseau de demain\" (1981, \"Biharko txoria\"); \"\u00c9criture\" (1993, \"Idazketa\").\nBestalde, frantses poesiaren historia argitaratu zuen bederatzi liburukitan (1976-1982).\nSabatierren eleberrietan Olivier pertsonaia da protagonista: \"Allumettes su\u00e9doises\" (1969, \"Suediar poxpoloak\"), \"Trois sucettes \u00e0 la menthe \"(1972, \"Hiru txupete mentan\"), \"Les Noisettes sauvages \"(1974, \"Hur basatiak\"), \"Les Fillettes chantantes \"(1980, \"Ume-abeslariak\"). Heroi hura agertu zen berriro \"David et Olivier \"(1986) eta \"Olivier et ses amis \"(1993, \"Olivier eta bere adiskideak\") lanetan.\nBeste lan batzuetan, ordea, kontakizunen bidez mundu miragarria eta alegoria bilatzen saiatuko da: \"Les Enfants de l'\u00e9t\u00e9 \"(1978, \"Udako haurrak\"), \"Les Ann\u00e9es secr\u00e8tes de la vie d'un homme\" (1984, \"Gizon baten bizitzako ezkutuko urteak\"). Lan horietan eta ondorengoetan, hala ere, egilearen harridura-ahalmenak bizirik dirau: \"Le Livre de la d\u00e9raison souriante\" (1991, \"Zentzugabekeria irribarretsuaren liburua\"), \"Le Cygne noir\" (1995, \"Beltxarga beltza\"), \"Le Lit de la merveille \"(1996, \"Miragarriaren ohea\").\nEleberriak.\nOlivier pertsonaia gisa hurrengo eleberrietan agertzen da:"}
{"id": "271927", "revid": "1545", "url": "https://eu.wikipedia.org/wiki?curid=271927", "title": "Fran\u00e7ois Dominique Toussaint", "text": "Fran\u00e7ois-Dominique Toussaint Louverture (Saint-Domingue, Hispaniola, Haiti, 1743ko maiatzaren 20a - Jouxeko gotorlekua, Pontarlierretik hurbil, Frantzia, 1803ko apirilaren 7a), Toussaint L'Ouverture edo Toussaint Br\u00e9da ere deitua, Haitiko iraultzailea izan zen.\nBizitza.\nEsklaboa zen, eta 1791. urtean bat egin zuen Bukman buru zuen matxinadarekin. Beltzen askatasunerako mugimenduko buruzagietako bat bihurtu zen, Bukman hil zutenean, eta, 1793. urteko frantsesen eta espainiarren arteko gerra hasi zenean, espainiarren mendeko lurraldera pasa zen, lehenengoei aurre egiteko.\n1794. urtean, esklabotasuna bertan behera geratu zenean, frantsesen aldera itzuli zen eta, urtebete geroago gerra amaitu zenean, Haitiko gudarosteko komandante nagusi izendatu zuten (1797). Oztopo guztiak gainditu (frantsesen atentatuak, espainiarren matxinadak), eta uharte ia burujabe gisa antolatu zuen Haiti (gobernari nagusi izendatu zuen bere burua). Ekonomia-mailan hobekuntza nabariak lortu bazituen ere, ez zen horrelakorik gertatu gizarte- eta ekoizpen-alorretan, lan erdi-behartuetara bultzatu baitzituen haitiarrak, eta hala, bortizki zapaldu zituen matxinadak gertatu ziren. 1802. urtean, Napoleonek Leclerc bidali zuen Haitira, Toussaint mendera zezan, eta erresistentzia labur baten ondoren, atxilotu eta Frantzian espetxeratu zuten. Urte bereko maiatzean, Napoleonek berriro ezarri zuen esklabotasuna, eta denbora laburraren buruan, beste matxinada bat gertatu zen, eta uharteak burujabetasuna eskuratu zuen (1802-1803). Toussaint ordurako gaixo zegoen, eta medikuen laguntzarik jaso gabe hil zen, denbora laburraren buruan."}
{"id": "271928", "revid": "28807", "url": "https://eu.wikipedia.org/wiki?curid=271928", "title": "Toussaint-Louverture", "text": ""}
{"id": "271929", "revid": "512", "url": "https://eu.wikipedia.org/wiki?curid=271929", "title": "Juan Goytisolo", "text": "Juan Goytisolo (Bartzelona, Katalunia, 1931ko urtarrilaren 5a - Marrakex, 2017ko ekainaren 4a) espainiar eleberrigilea zen. Jos\u00e9 Agust\u00edn Goytisolo (1928-1999) eta Luis Goytisolo (1935) idazleen anaia zen.\nBiografia.\n1954an argitaratu zuen \"Juegos de manos\", lehen eleberria. 1956 Parisera joan zen bizitzera. Han Monique Langerekin ezkondu zen. Gizarteko arazoak jasotzen ditu bere idazlanetan: \"Duelo en el para\u00edso \" (1955), \"Fiestas \" (1955), \"El circo\" (1957), \"La resaca \" (1958), \"Fin de fiesta \" (1962) eta \"Se\u00f1as de identidad\" (1962), bere garaiko eleberririk garrantzitsuena. Lan horretan Parisen gertatu zitzaion deserrotzea kontatzen du, teknika erabat berritzaileekin. Gerra osteko Espainiako gizartea eta, batik bat, burgesia kritikatzen ditu bere obretan. Gerokoak dira \"Juan sin tierra\" (1975), \"Makbara\" (1979) eta \"Las virtudes del p\u00e1jaro solitario\" (1987). Bi memoria-liburu ere idatzi ditu: \"Coto vedado\" (1985) eta \"En los reinos de Taifa\" (1986).\n1990eko hamarkadan etengabe jarraitu zuen lanean. \"El sitio de los sitios \"(1995, \"Setioen setioa\") eleberria Jugoslaviako gerran kokatua dago. \"Paisajes de guerra con Chechenia al fondo\" (1996, \"Gerra-paisaiak, eta hondoan, Txetxenia\"), Txetxeniari buruzko bidaia-liburua da. 1996an Marrakechen (Maroko) kokatu zen. 1997an beste bidaia-liburu bat argitaratu zuen, \"De la ceca a la Meca\", arabiar herrialde batzuetako egunerokotasuna kontatzeko. Urte berean \"Las semanas del jard\u00edn\" (\"Lorategiko asteak\") karrikaratu zuen, eta 1999an Blanco Whiteren ingelesezko obraren gaineko saiakera bat. Orobat, 1999an \"Cogitus interruptus\" saiakera-liburua kaleratu zuen, idazle eta artisten ingurukoa. 2000. urtean \"Carajicomedia\" argitaratu zuen, sexuari buruzko eliz hizkeraren parodia."}
{"id": "271931", "revid": "512", "url": "https://eu.wikipedia.org/wiki?curid=271931", "title": "Carlos Santana", "text": "Carlos Augusto Santana Alves, ezagunagoa Santana gisa (Autl\u00e1n de Navarro, Jalisco, Mexiko, 1947ko uztailaren 20 - ) gitarra-jotzaile mexikar-estatubatuarra da. Izen bereko rock taldeko burua da. Garrantzi handikoa bere disko produkzioagatik eta erritmo latinoen erabileragatik.\nSan Franciscon (Kalifornia) bizi izan da gaztetatik. 1966an bere lehen talde profesionala sortu zuen, Tom Fracer gitarra-jotzailearekin batera: Santana Blues Band. Taldeak arrakasta handia izan zuen inguruetan jo zituzten kontzertuetan eta Woodstockeko Jaialdian, eta horri esker kontratu bat izenpetu zuten CBS diskoetxearekin. Handik gutxira argitaratu zen taldearen lehen diskoa: \"Santana\" (1969). Berehala milioitik gora disko saldu zituen eta Estatu Batuetako disko-zerrendako lehen postua lortu zuen \"Evil Ways\" izeneko abestiarekin.\nBigarren diskoak ere oso kritika onak izan zituen: \"Abraxas\" (1970). Lan horretan Fleetwood Macen \"Black Magic Woman\" eta Tito Puenteren \"Oye c\u00f3mo va\" bezalako klasikoak sartu zituen. Bigarrenak bezala, hirugarren diskoak afrokubatar eragin handia zuen: \"Santana III]\".\n1972an, ekialdeko musika-moldeen eta beste musika-molde konplexuago batzuen bilaketaren eragina nabaritzen hasi zen Santanaren musikan, eta hala, \"Caravaserai\" diskoaren argitalpenaren ondoren, ospe handiko musikariekin jotzen hasi zen (Buddy Miles, Alice Coltrane, John McLaughlin). Elkarlan horren emaitza \"Love Devotion Surrender\"(1973) izan zen. Beste zenbait lan aipagarri: \"Welcome\" (1973); \"Borboletta\" (1976); \"Amigos\" (1976); \"Moonflower \"(1977); \"Inner Secrets \"(1978); \"Marathon\" (1979)."}
{"id": "271932", "revid": "336", "url": "https://eu.wikipedia.org/wiki?curid=271932", "title": "Airbag", "text": "Airbag-a autoetako segurtasun-gailua da, istripua gertatuz gero bidaiariak babesteko diseinatua. Airbagak bidaiarien segurtasunerako hobekuntza handitzat hartu ziren Estatu Batuetan lehenengoz erabiltzen hasi zirenean, 1977an, eta laurogeita hamarreko hamarraldian haien segurtasuna zalantzan jarri bazen ere, egun auto berri bakoitzean nahitaez jarri beharreko gailua da.\nAirbag-a autoak talka eginez gero bidaiariak aginte mahaiaren, leihoen edo haizetakoaren kontrako kolpeetatik babesteko diseinatu zen. Nylonezko poltsa moduko bat da, eta bolantean, aginte-mahaian eta (auto batzuetan bederen) atzeko ateetan edo alboetan jartzen da. Autoak aurrez aurre eta indar handiz talka eginez gero 40 milisegundotan (0,04 segundo) puzten da poltsa. Sodio-oxidoak hasten du putzaldia eta nitrogenoak berehala betetzen du. Poltsa kolpearen ondoren husten da berehala. Poltsaren zabaltze-lastertasuna 320 kilometro ordukoa da.\nAirbag-ak erabiltzen hasi zirenean, auto-industriak iragarri zuen heriotza arriskua %40 gutxituko zela auto istripuetan. Bi hamarraldi geroago ikusi da aurreikuspenak baikorregiak zirela. 1990 ondoko urteetan eztabaida handiak izan ziren eta zalantzan jarri zen airbaga, zauriak eta are heriotza ere eragin zuelako zenbait auto-istriputan. Airbagak hildako gehienak haurrak edo gazteak ziren. Haurrak aurreko eserlekuan arrisku handian ziren, airbagaren bat-bateko putzaldiaren kolpeak berak hil zitzakeelako."}
{"id": "271933", "revid": "46380", "url": "https://eu.wikipedia.org/wiki?curid=271933", "title": "Manuel Rivera", "text": "Manuel Rivera Hern\u00e1ndez (Granada, Espainia, 1927ko apirilaren 23a - 1995eko urtarrilaren 2a) margolaria izan zen.\nBizitza.\nArte-ikasketak egin zituen, jaioterrian lehenbizi, eta Sevillako Arte Ederretako Eskolan gero. 1951n marrazki-irakaslearen titulua lortu zuen. Urte horretan bertan Madrilen jarri zen bizitzen, eta lehen obra abstraktuak egin zituen. 1955ean Parisa joan zen, eta hango joera informalistak ezagutu zituen.\nEspainiara itzuli zenean, espazioaren bilaketan zentratutako lanak hasi zituen, eta krisi sakon baten ondoren, margo material tradizionalak utzita, oihal metalikoa erabili zuen euskarri gisa. 1957an El Paso taldeko sortzaileetako bat izan zen, eta Sao Pauloko Biurtekoan eta Alexandriako Biurtekoan parte hartu zuen. 1958tik aurrera bastidore lodiago bat erabiltzen hasi zen, eta horrela argi- eta espazio-efektu berriak lortu zituen bi planoetan. Urte horretan bertan \"Metamorfosiak\" saila hasi zuen, Kafkaren omenez.\n1961etik aurrera, zuri-beltza utzita, margo-gama zabalagoa erabiltzen hasi zen. Gero planteamendu konstruktibistagoetara jo zuen, eta \"Ispiluak\" saila hasi zuen. Handik aurrera, alde batera utzi zuen oihal metalikoa material gisa, bitarteko gisa erabiltzeko. Bere oihal metalikoek sortzen duten dardaraldi optikoa dela-eta, \"op art\"ekin eta arte zinetikoarekin lotu nahi izan da. 1981ean Espainiako Arte Ederretako Urrezko Domina eman zioten, eta 1984an Espainiako Arte Ederretako Errege Akademiako kide izendatu zuten. Bere obra Bilboko Arte Eder Museoan ikus daiteke, mundu osoko beste museo askoren artean."}
{"id": "271934", "revid": "512", "url": "https://eu.wikipedia.org/wiki?curid=271934", "title": "Jean Tardieu", "text": "Jean Tardieu (Saint-Germain-de-Joux, Frantzia, 1903ko azaroaren 1a - Cr\u00e9teil, Frantzia, 1995eko urtarrilaren 27a) frantses poeta eta antzerkigilea izan zen.\nBiografia.\nAita marrazkigilea zuen eta ama, berriz, harpa-jotzailea. Zazpi urte zituenetik idatzi zuen poesia eta antzerkia. Hamazazpi urte zituela, ikasketak uztea erabaki zuen, eta Parisa joan zen bizitzera.\n\"Le fleuve cach\u00e9\" (1933, \"Ibai ezkutatua\") lanarekin egin zen ospetsu. Erresistentziaren garaian eta gerra ondoren idatzi zuen bere poesia onena, \"Le t\u00e9moin invisible\" (1943, \"Lekuko ikusezina\"), \"Po\u00e8mes\" (1944, \"Poemak\") eta\" Jours p\u00e9trifi\u00e9s\" (1948, \"Egun harri bihurtuak\"). Queneau eta Pr\u00e9verten eraginez, bere poesia ironiaren eta jolas formalaren artean mugitu zen. Aipatzekoak ditu: \"Monsieur, Monsieur\" (1951, \"Jauna, jauna\") eta \"Une voix sans personne\" (1954, \"Pertsonarik gabeko ahotsa\").\nAntzerkigile gisa lan laburrak idatzi zituen, ekitaldi bakarrekoak. 1950eko hamarraldian modan zeuden absurduaren gaiak ere landu zituen. Besteak beste, aipagarriak dira: \"Un geste pour autre\" (1951, \"Keinu bat beste baten ordez\" ), \"Le guichet\" (1955, \"Leihatila\") eta \"La serrure\" (1955, \"Sarraila\"). 1955ean, \"Th\u00e9\u00e2tre de chambre\" (\"Ganbera-antzerkia\") lana argitaratu zuen. Ondorengo lanak :\"Po\u00e8mes \u00e0 jouer\" (1960, \"Antzezteko poemak\") eta \"Une soir\u00e9e en Provence ou le mot et le cri\" (1975, \"Gau bat Proventzan edo hitza eta oihua\"). 1976an, \"Formeries\" bertso-liburua argitaratu zuen. Horiez gainera, aipagarriak dira \"Le professeur Fraepel\" (1978, \"Fraepel irakaslea\") eta \"Comme ceci comme cela\" (1979, \"Hau bezala, hori bezala\")."}
{"id": "271936", "revid": "105290", "url": "https://eu.wikipedia.org/wiki?curid=271936", "title": "Emilia", "text": "Emilia Italiako ipar-ekialdeko eskualdea, Po ibaiaren, Apenino mendien eta Itsaso Adriatikoaren artean. 22.123 km2 eta 4.000.000 biztanle (1990). Emilia-Romagna lurraldea osatzen du, Romagnarekin batera. Hiri nagusiak hauek dira: Bolonia, Ferrara, Forli, Imola, Modena, Parma, Piacenza, Ravena, Reggio nell\u00b4Emilia, Rimini.\nEkonomia.\nEmilia-Romagnako zabaldia oso emankorra da, Italiako nekazaritza-produkzioaren % 14 ematen du (garia, barazkiak, fruituak, erremolatxa, arroza eta kalamua. Behi-azienda). Metanoa eta petrolioa (Cortemaggiore). Janari-industria eta tresneria (Bolonia, Ferrara, Modena).\nHistoria.\nAemiliako herrialdea (\"Via Aemilia\" izeneko galtzadak zeharkatzen zuen) erromatarrek sortu zuten K. a. IV. mendean, Alpeez haraindiko Galiako partean eta Liguriako probintziaren ekialdean.\nArtea.\nEmiliako lurraldeak Erdi Aroko monumentu ugari ditu. Arkitektura eta eskulturako molde erromanikoak XII. mende hasieratik zabaldu ziren Emiliako hirietara, Modenako katedrala (1099) abiapuntu harturik. Boloniak, bestalde, XIII. mendearen erdialdeko eraikuntza gotikoak ditu (Santo Domingoko eta San Frantziskoko elizak) eta XV. mendetik aurrera, Emiliako arkitekturak eraikuntza zibil ikusgarriak plazaratu zituen (Ferrarako hiria, Parma eta Boloniako jauregiak). Emiliako margolariek ospe handia jaso zuten XIV. mendetik aurrera. Horietan garrantzitsuena Parmako \"Il Corregio\", Errenazimentu garaiko pintorea izan zen."}
{"id": "271937", "revid": "512", "url": "https://eu.wikipedia.org/wiki?curid=271937", "title": "Eduardo Guzm\u00e1n", "text": "Eduardo Guzm\u00e1n Espinosa (Villada, Palentzia, 1908ko ekainaren 19a - Madril, 1991ko uztailaren 25a) espainiar kazetari eta idazlea izan zen.\nBere kabuz ikasi ondoren, kazetaritzarako bidea hartu zuen. Giro anarkistetan ibili zen, eta CNTko (Lanaren Konfederazio Nazionala) kide egin zelarik, bertako intelektual nagusietako bat bihurtu zen, Diego Abad de Santill\u00e1n, Federico Urales eta Federica Montsenyrekin batera, besteak beste. \"Revista Blanca\" aldizkariko lankide izan zen, eta II. Errepublikaren garaian (1931-1936) berak zuzentzen zuen \"Tierra y Libertad\" aldizkarian ere idatzi zituen askatasunari eta jabegoari buruzko zenbait artikulu, ospe handia lortu zutenak. Askotan Edward Goodman goitizenarekin sinatzen zituen lan horiek. Gerra Zibilean Errepublikaren alde borrokatu zen, eta gerra ostean, frankistek kartzelatu egin zuten. \"Tierra y Libertad\" eta \"Castilla Libre\" aldizkariak itxi egin zituztenez, atzerriko argitalpenetan lankidetzak eginez hasi zen berriro idazten. Erbestean zeuden talde anarkistekin harremanak izan zituen arren, ez zuen mugimendu hartan zuzenean parte hartu. Urte haietan Jos\u00e9 Mart\u00ednez anarkistak Parisen zuzentzen zuen \"Ruedo Ib\u00e9rico\" aldizkarian idatzi izan zuen, eta frankismoaren azken urteetan, erregimenaren aurkako \"Triunfo\" aldizkarian. Horrez gainera, zenbait liburu argitaratu zituen: \"Historia de la Rep\u00fablica\" (1970, \"Errepublikaren historia\"), hainbat lan teoriko eta kontakizunak; horien artean nagusia \"Hildegart\" (1934) eleberria da, errepublika-garaiko gertaera batean oinarritua."}
{"id": "271938", "revid": "63274", "url": "https://eu.wikipedia.org/wiki?curid=271938", "title": "K\u014db\u014d Abe", "text": " (Tokio, - \"ibidem\", ), idazlearen izengoitia, japonierazko eleberrigile eta antzerkigilea izan zen.\nBizitza.\nTokion jaio bazen ere, laster joan zen Mantxuriara bizitzera, han mediku baitzen aita. Haurtzaroan, besteak beste, entomologiak eta Kafkaren literaturak erakarri zuten. 1941ean Japoniara itzuli eta 1943an Tokioko Unibertsitateko Medikuntza fakultatean matrikulatu zen, baina Mantxuriara joan zen berriro, Bigarren Mundu Gerra bukatu eta aberriratu zuten arte. 1948an amaitu zituen ikasketak.\nUrtebete lehenago, berak finantzatu behar izan zuen olerki-liburu baten argitalpena. Aldi labur batean antzerkigintza marxista landu ondoren, bere estilo berezia finkatu zuen, absurdoa eta kafkiarra, sarritan egoera xelebreetan aurkitu ohi diren pertsonaiez betea. Olerkari eta antzerkigile ere izan zen arren, Abe K\u014db\u014dk eleberria landu zuen, gehienbat. \"S. Karmaren krimena\" obrarekin Akutagawa Saria lortu zuen, 1951n. Kostaldeko herri bitxi batean atzemandako entomologo amateur bati buruz diharduen \"Suna-no-onna\" (1962, \"Hondarretako emakumea\") eleberria nazioartean ezaguna izan zen film baten oinarria izan zen. \"Tanin-no-kao\" (1964, \"Bestearen aurpegia\") eleberriak aurpegia desitxuratua duen gizon batek nortasun soziala berreskuratzeko egiten dituen ahaleginak kontatzen ditu. Aberen eleberri garrantzitsuak dira, halaber, \"Mapa aurritua\" (1967) eta \"Ezkutuko topaketa\" (1977). Telebistarako eta beste komunikabideetarako idazteaz gainera, bere antzerki-konpainia ere izan zuen Abe K\u014db\u014dk Tokion."}
{"id": "271939", "revid": "1545", "url": "https://eu.wikipedia.org/wiki?curid=271939", "title": "Fleur Adcock", "text": "Kareen Fleur Adcock (Auckland, Zeelanda Berria, 1934ko otsailaren 10a) zeelandaberritar olerkaria da.\nBiografia.\nBost urte zituela bere herrialdea utzi eta Ingalaterrara joan zen, eta han egin zituen ikasketak, aitak irakasten zuen ikastetxeetan. Zeelanda Berrira itzuli zenean, bertako Victoria Unibertsitatean lizentziatu eta 1958-1963 bitartean irakasle eta liburuzain-lanak egin zituen. Zeelanda Berriko bizimoduarekin atsekabeturik, Ingalaterrara itzuli eta, Kanpo Arazoetako ministerio eta Commonwealth erakundeen liburutegian, laguntzaile-postuan lan egin zuen 1979 arte. Urte horretan, idazte-lanari buru-belarri heltzea erabaki zuen.\nZeelanda Berriko Wellingtonen argitaratu zuen bere lehen poema-liburua, \"Urakanaren begia\" (1964), zeinaren zati bat Londresen berrargitaratu zen \"Tigreak\" titulupean (1967). Liburu hauetan jadanik finkaturik agertzen da Adcocken estilo argi, ironiko eta lasaia. Estilo horixe erabili du, orobat, gai sozial, politiko eta pertsonalak azaltzeko, hain harrera ona izan duen \"Bideratua\" (1977) liburuaren kasuan bezala. \"Ustekabeko liburua\" izenekoan (1986), haurtzaroari eta gizonei buruzko olerki bikainak idatzi zituen; \"Aldi baterako eremua\" liburuan berriz (1991), etxeko gaietatik hasi eta egungo gatazka politikoetarainoko era guztietako arazoak azaltzen ditu, besteak beste, energia nuklearraren aurka eta ekologiaren alde agertuz.\nAdcocken zehaztasunak, ironiak eta garraztasunak guztiz atsegina eta irakurgarria bilakatzen dute bere poesia. 1983an bere \"Olerki Hautatuak\" argitaratu ziren. 2008. urtean, Zeelanda Berriko Meritu Ordena jaso zuen."}
{"id": "271940", "revid": "46380", "url": "https://eu.wikipedia.org/wiki?curid=271940", "title": "Rafael Lafuente", "text": "Rafael Lafuente Pascual (Gasteiz, Araba, 1936 - \"ib.\", 2005eko martxoaren 8a) margolaria izan zen.\nHamalau urte zituela hasi zen ikasten Gasteizko Arte Eskolan, eta figurazioa landu zuen lehenik, ondoren bere bilakaerak espresionismora eraman bazuen ere. 1950eko hamarkadako azken urteetan, figurazio errealista utzi eta aurreneko lan abstraktuak egiten hasi zen. Aurreneko bakarkako erakusketan erakutsi zituen lan horiek, 1958an. Esperimentazioari emandako aldi baten ondoren, bitartean arte grafikoen enpresa batean marrazkilari-lanetan ziharduela, figuraziora itzuli zen 1960ko hamarkadan, ondoren bere lanak forma geometrikoetan oinarritzeko. 1969an Arabako Artearen XXVI. Sariketan Ohorezko saria irabazi zuen. Etengabeko bilakaeran, 1975etik aurrera figurazioaren arrastoak desagertu egin ziren bere pinturatik. Irakaskuntzan ere aritu zen, Gasteizko Institutu Politeknikoan adierazpen grafikoaren teknikak irakasten (1976-1984) edota marrazketa eta pintura Gasteizko Arte Eder Eskolan. Talde-erakusketa garrantzitsuetan parte hartu zuen, hala nola 1980an Bilboko Arte Ederretako Museoak antolatu zuen \"La trama del arte vasco\"n; 1982an Araba, Bizkaiko eta Gipuzkoako aurrezki kutxetan eratu zen Euskal Herriko pinturari buruzkoan; 1983ko \"Geom\u00e9tricos Vascos\" erakusketa ibiltarian; 1984an Madrilgo Arte Ederretako Zirkuluan eratu zen \"20 artistas vascos\"en. 1986an, atzera begirako erakusketa antolatu zuen Arabako Arte Ederretako Museoan, eta 1989an Espainiako Arte Geometrikoa 1957-1989 erakusketan parte hartu zuen Madrilen."}
{"id": "271941", "revid": "8762465", "url": "https://eu.wikipedia.org/wiki?curid=271941", "title": "Li Dazhao", "text": "Li Dazhao (Hopeh, Txina, 1889ko urriaren 29a - Pekin, Txina, 1927ko apirilaren 28a) Txinako iraultzailea izan zen.\nTxinako Alderdi Komunistaren sortzaileetako bat izan zen, eta eragin handia izan zuen Maoren pentsamenduan.\nBiografia.\nTientsin eta Tokion ikasi ondoren, \"Hsin ch\u00edeng-nien\" (\"Gazteria berria\") literatura- eta kultura-gunkaria argitaratu zuen. 1920an historiako irakasle hasi zen Pekingo Unibertsitatean.\nErrusiako Iraultzaz arduratuta, marxismoaren bidea hartu eta Txinako Alderdi Komunista eratu zuen, Mao Zedong eta beste buruzagi batzuekin. Alderdiko buruzagi gisa, Txinako iparraldean jardun zuen, batez ere. 1927an Errusiaren enbaxadan babestu behar izan zuen Pekinen, baina Mantxuriako buruzagi militar batek atxilo hartu eta urkabera eraman zuen.\nBuruzagi baino teorialari zen gehiago Li Dazhao. Berak zehaztu zituen Txinako Iraultzarako bide nagusiak, gerora maoismoaren oinarri izan zirenak. Nazionalista sutsua zen marxismoaren bidetik abiatu aurretik, eta errezelo handiz hartu zituen iraultza mundu guztiko langileek batera egin behar zutela zioten teoriak. Garbi ikusi zuen, bestalde, Txinako hiri-langileriak nekez har zezakeela garai hartan iraultzaren lema, eta herrialde industrial bateko klase-borroka klasikoari ekin baino laborariengan oinarrituriko iraultza populistaren beharra adierazi zuen. Pentsamendu-molde horrek eragin handia izan zuen Maorengan. Hil ondoren, Txinako Iraultzako martiri ohoratuena izan zen Li Dazhao."}
{"id": "271943", "revid": "512", "url": "https://eu.wikipedia.org/wiki?curid=271943", "title": "Juan Jos\u00e9 Gerardi", "text": "Juan Jos\u00e9 Gerardi (Guatemalako Hiria, 1922ko abenduaren 27a - Guatemalako Hiria, 1998ko apirilaren 26a) guatemalar gotzain katolikoa eta giza eskubideen defendatzailea izan zen.\nBizitza.\nNew Orleansen hasi zituen apaiz-ikasketak, eta 1946. urtean ordenatu zen apaiz, Guatemalan. Handik hamaika urtera, Verapazko (hiriburutik 200 bat kmra) gotzain izendatu zuten, eta, 1974. urtean, Quich\u00e9 departamendukoa. Quich\u00e9 Guatemalako departamendu pobreenetako bat da, Gerra Zibilean eraso gogorrenak jasan zituenetakoa; Gerardi gotzain izendatu zuten garaian, indarkeria-giroa zen han nagusi eta, ezkerreko gerrillen bilgune zelarik, gudarosteak gogor eraso zion eremu hari. Hain zuzen ere, gerrako gertakarien egia ezagutzeko asmoz Gerardik Oroimen Historikoa Berreskuratzeko antolatutako proiektuan (REMHI) aipatzen diren 442 hilketetatik gehienak gudarosteak egin zituen.\n1980an, Gerardik gogor salatu zuen nekazariek espainiar enbaxada okupatu ondoren segurtasun-indarrek bertan egindako sarraskia, eta, handik gutxira, zenbait atentatu egin zizkioten; atentatuetatik onik atera zen, baina Costa Ricara erbesteratu behar izan zuen. 1984an, Guatemalako artzapezpiku-barrutiko gotzain-laguntzaile eta bikario orokor izendatu zuten. Kargu hartan zela sortu zuen REMHI proiektuari jarraipena ematen zion ODHA proiektua, Guatemalako indarkeriaren urteetako biktimen lekukotasunak jasoaz, egia ezagutzeko helburuarekin. 1998an amaitu zuen \"Guatemala: sekula gehiago ez\" idatzia, eta apirilaren 24an argitaletxera eramatea lortu zuen. 54 ordu geroago, ezezagun batek bere etxe aurrean hil zuen."}
{"id": "271944", "revid": "46380", "url": "https://eu.wikipedia.org/wiki?curid=271944", "title": "Jean Hubeau", "text": "Jean Hubeau (Paris, Frantzia, 1917ko ekainaren 22a - 1992ko abuztuaren 19a) frantses musikagile, irakasle eta piano-jotzailea izan zen.\nBiografia.\n1934an, Erromako Saria irabazi zuen \"La L\u00e9gende de Roukmani\" kantatagatik, 1935ean Llouis-Di\u00e9mer piano-saria, eta urte horretan bertan idatzi zuen orkestrarako bere lehen lana, \"Tableaux hindous\". 1937an, Arte Ederretako Akademiaren beka bati esker, Vienara joan zen, eta orkestra-zuzendaritza ikasi zuen, Felix Weigartner eta Josef Kripsekin batera. Garai hartan, musikagile-karrera eta pianoko bakarlari-karrera hasi zuen. 1938an grabatu zuen lehen diskoa, Franz Schuberten musikaz osatua. 1942an, Versailleseko kontserbatorioko zuzendari izendatu zuten, eta 1957an, Parisko Kontserbatorioko ganbera-musikako irakasle izateko deitu zioten. Hogeita bost urtez aritu zen lan horretan, eta Frantziako zenbait instrumentista-belaunaldi prestatu zituen.\nIrakasle-lanez gainera, ospe handia izan zuen ganbera-taldeetan piano-jotzaile gisa. Haren grabazioek \u2014Faur\u00e9ren (1970) eta Schumanen (1981) ganbera-musika guztia eta Dukasen eta Faur\u00e9ren piano-musika (1991) grabatu zituen\u2014 sari garrantzitsuak jaso zituzten. Irakasle- eta pianista-jarduna zela-eta, gero eta gutxiago aritu zen musikagintzan, baina, hala ere, hiru ballet (\"Trois Fables de la Fontaine\", 1945; \"La Fianc\u00e9e du diable\", 1945; \"Un coeur de diamant\", 1949) eta zenbait kontzertu, sonata eta abar idatzi zituen (pianorako, \"Variations\" 1933, \"Conte fantastique d\u00b4Espagne\" 1936, \"Concerto h\u00e9ro\u00efque\", eta abar) eta baita zenbait filmetako musika ere."}
{"id": "271945", "revid": "512", "url": "https://eu.wikipedia.org/wiki?curid=271945", "title": "Rothschild", "text": "Rothschild familia (ingelesez , alemanez , frantsesez eta italieraz ahoskatua) edo Rothschildarrak alemaniar bankari-dinastia judua da, mende eta erdian zehar Europako ekonomiaren eta, zeharka bada ere, politikaren bilakaeran eragin handia izan zuena.\n izan zen dinastiaren sortzailea (1744-1812), eta gurasoengandik jaso zuen txanpon- eta bitxi-denda baten zuzendari-lanetan hasi zen Frankfurt am Mainen. Banketxe bat zabaldu zuen, eta Saxoniako Gilen IX.a printzeak gorteko kide egin zuen. Frantziako Iraultzak eta Napoleonen gerrek eman zioten, ordea, aberastasunak ugaltzeko parada.\nBere seme nagusi (1773-1885) batean, Frankfurt am Maineko egoitzako zuzendari zen artean, egoitza berri bat zabaldu zuen semeak (1777-1836) Londresen 1804an, beste bat semeak (1792-1855) Vienan eta hirugarren bat (1788-1855) Napolin. Europako monarkiei Napoleonen aurkako gerretan laguntzeagatik jaso zuen Rothschild familiak erregeen laguntza, eta bere egoitzen nazioarteko sareak eskaintzen zion ekonomia-egituraz baliatuta, parte zuzena izan zuen Industria Iraultzaren bilakaeran. Diru-inbertsio handiak egin zituen altzairugintzan, mea-ustiakuntzan eta ehungintzan.\nXIX. mendearen bukaeran sortu ziren merkataritza-banketxeek eta nazioarteko partzuergoek, ordea, ahuldu zuten, neurri batean, familiaren ekonomia. Lehen Mundu Gerraren ondorioz, egoitza guztiak itxi behar izan zituzten, Pariskoa eta Londreskoa izan ezik. Hala eta guztiz ere, garrantzi handia izaten jarraitu du familiak nazioarteko finantzetan."}
{"id": "271946", "revid": "46380", "url": "https://eu.wikipedia.org/wiki?curid=271946", "title": "Ricardo Arias Calder\u00f3n", "text": "Ricardo Arias Calder\u00f3n (Panama Hiria, 1933ko maiatzaren 4a - Panama Hiria, 2017ko otsailaren 13a) panamar politikaria izan zen. Herrialdeko lehendakariordea izan zen 1989-1992 bitartean.\nBizitza.\nEstatu Batuetan eta Frantzian ikasia, hainbat unibertsitate eta ikastetxetako irakaslea izan zen 1962az geroztik. 1964an, Panamako Alderdi Kristau-demokratan sartu zenetik, buru-belarri aritu da politikagintzan. Bi aldiz izan da Panamako lehendakarigai: 1968 eta 1984an. Urte horretan hiru alderdik osatutako \"Alianza Democr\u00e1tica de Oposici\u00f3n\" koalizioko buru izan zen, eta hauteskundeak irabazi arren, iruzurren bat izan zela-eta ukatu egin zieten garaipena. 1988an, Noriega jenerala gobernuburu bilakatu zenean, Ricardo Ariasek aurka egin zion, lehenik atzerritik eta gero Panamatik bertatik.\n1989an estatubatuarrek Panaman indarrean sartu eta Noriega kargutik kendu zutenean, hilabete batzuk lehenago hauteskundeak irabazi zutenek agintea hartu, eta Ricardo Arias Gobernu eta Justizia Ministerioko buru eta lehen lehendakariorde izendatu zuen Endara lehendakariak. Urte berean atentatu bat jasan zuen, eta berak kalterik izan ez bazuen ere, bere bi laguntzaile zauritu ziren.\n1979. urteaz geroztik, Panamako Alderdi Kristau-demokrataren lehendakaria izan zen, geroago Amerikako Erakunde Kristau-demokrataren lehendakari ere izan zen, eta baita Nazioarteko Erakunde Kristau-demokrataren lehendakariordeetako bat ere. Latinoamerikako hainbat aldizkaritako argitalpen batzordeko kide eta \"La Prensa\" egunkariko zuzendaritza-batzordeko sortzaileetako bat izan zen. \"Panama, hondamena eta demokrazia\" liburua argitaratu zuen 1985ean."}
{"id": "271947", "revid": "336", "url": "https://eu.wikipedia.org/wiki?curid=271947", "title": "G\u00e9rard Genette", "text": "G\u00e9rard Genette (Paris, 1930eko ekainaren 7a - 2018ko maiatzaren 11) literatura-kritikari frantsesa izan zen. Egitura-azterketaren eta forma literarioen teoriaren ordezkari nagusietako bat.\nFrantses literaturako irakasle izan zen Sorbonako Unibertsitatean, Parisen. Bere artikulu hoberenak \"Figures\" (1966, \"Irudiak\"), \"Figures II \"(1969) eta \"Figures III \"(1972) liburuetan bildu zituen. Lehenengo bietan kontakizunen egitura, barrokoaren erretorika, \"Nouveau roman\"a eta poetika narratiboa aztertu zituen, poetika literarioa eta generoen teoria txandakatuz etengabe. Hirugarrenean ere aurrekoetako hausnarketa bera egin zuen: erretorika hitz egiteko irudien errepertorio gisa ez ezik, generoen teoria gisa ere ulertuz (Kritika eta poetika, Erretorika mugatua, Metonimia Prousen obran). Azken obra horretan, Genettek, \"Denbora galduaren bila\" obraren egitura narratiboak aztertuz, narrazioaren teoria bat egin zuen. Aurrerago, \"Nouveau discours du r\u00e9cit\" (1983, \"Kontakizunaren diskurtso berria\") obran, literaturaren osagai semiologikoak sakondu zituen. Beste lan batzuk: \"Mimologiques: voyage en Cratylie\" (1976, \"Mimologikak: bidaia Cratyliera\") eta \"Introduction \u00e0 l\u00b4architexte\" (1970, \"Artxitestuari buruzko sarrera\") idazlanetan, poetika generikoaren fenomenoen deskripzio estrukturalista egin zuen; \"Palimpsestes\" (1982, \"Palimpsestoak\") obran, berriz, testuartekotasunak literaturan jokatu duen papera aztertu zuen, imitazioa, parodia eta beste genero-mota batzuen bitartez, berak \"paratestu\" deitzen duenaren bitartez alegia."}
{"id": "271948", "revid": "65203", "url": "https://eu.wikipedia.org/wiki?curid=271948", "title": "Rupert Murdoch", "text": "Keith Rupert Murdoch (Melbourne, Australia, 1931ko martxoaren 11 -) australiar enpresa-gizona da.\nBiografia.\nAita Australiako egunkari-kate nagusietako baten jabe zen, eta bere familiak irrati txiki bat eta egunkari txiki batzuk hartu zituen: \"Adelaide News\" eta \"Sunday Mail\". 1954an hartu zuen \"Adelaida News\"eko zuzendaritza. Izenburu deigarriak bultzatu zituen, eta salmentak nabarmen handitzea lortu zuen Murdochek.\n1960an Sidneyko merkatuan sartu zen, eta \"Sydney News \"eta \"Sunday Mirror \"erosi zituen. Murdochen marketing-politika oldarkorra eta zenbait artikulu-motak nabarmen hazi zituen egunkari horien salmentak. 1964an Australia osorako lehenengo egunkaria sortu zuen, \"Australian\".\n1968an Australiako inperioak eta Murdochen irratiek 50 milioi dolarreko balioa zuten. Murdochek Londresko \"News of the World \"astekaria bereganatzea lortu zuen, eta baita \"Sun\" egunkaria ere. Arrakasta izan zuen harekin eta Ingalaterrako beste egunkari batzuk erostea erabaki zuen.\n1973an Estatu Batuetako merkatuan sartu zen, eta \"San Antonio Express \"eta \"News \"erosi zituen, eta \"National Star \"sortu zuen. Ondoren, 1976an, \"New York Post\" erosi zuen eta \"New York Magazine, Village Voice \"eta \"New West \"aldizkariak argitaratzen zituen enpresa erosi zuen. 1991n Estatu Batuetan zituen aldizkari eta ondasun guztiak saldu behar izan zituen zorrak zirela-eta.\n\"Sky Company \"enpresarekin Britainia Handiko satelite bidezko telebista merkatuan sartu zen. 1993an \"Star TV \"telebista erosi zuen, zentroa Hong Kongen duena eta 38 herrialdetan ikusten dena.\n2011. urtean, Murdochen konpainiak (\"News of the World\" barne) legez kanpoko entzuketak egiteagatik ikertuak izan ziren, bai Erresuma Batuan eta bai Estatu Batuetan ere."}
{"id": "271950", "revid": "28807", "url": "https://eu.wikipedia.org/wiki?curid=271950", "title": "Keith Rupert Murdoch", "text": ""}
{"id": "271952", "revid": "12788", "url": "https://eu.wikipedia.org/wiki?curid=271952", "title": "Kabala", "text": "Kabala edo kabalah (hebreeraz: \u05e7\u05b7\u05d1\u05b8\u05bc\u05dc\u05b8\u05d4\u200e, \"jaso\", \"errezibitu\") judaismoko doktrina mistikoa eta metafisikoa da, XII-XVII. mendeetan garatutakoa.\nHistoria.\nKabalarekin zerikusia duen testu zaharrena \"Sefer Yesira\" (\"Kreazioaren liburua\") dela dirudi, Palestinan hebreeraz III. edo IV. mendean idatzia. Liburu horretan munduaren sorkuntza \"sefirot \"izeneko oinarrizko hamar zenbakien existentziari dago lotua, eta hebrear alfabetoko 22 letren konbinazioei. 1180aren inguruan agertu zen Frantzian \"Sefer ha-Bahir\" (\"Distiraren liburua\"), Kabalako lehen liburutzat hartzen dena; iritzi teosofikoz osatua dago; iritzi horiek Bibliako iruzkin gisa daude moldatuak eta Talmudeko iturrietatik hartuak dira.\nHurrengo mendean agertu ziren Gaztelan \"Sefer ha-Temuna\" (\"Irudiaren liburua\") eta \"Sefer ha-Zohar\" (\"Aintzaren liburua\"), kabalako libururik garrantzitsuentzat jotzen direnak. Moises de Le\u00f3n espainiar errabinoarena dela uste da; eleberri filosofiko eran moldaturik Bibliako testuei buruzko iruzkinek osatzen dute liburua.\nXVI. mendean pentsalari juduek aztertu zuten kabala, horien artean Moises Cordoverok eta Ishaq Luriak, Safeden, Palestinan. Azkenean, ordea, kabalaren filosofia-edukia kabalaren praktikak ezkutatu zuen, praktika horrek magiarekin zerikusi gehiago baitzuen teosofiarekin baino."}
{"id": "271953", "revid": "56334", "url": "https://eu.wikipedia.org/wiki?curid=271953", "title": "Bertil Ohlin", "text": "Bertil Gotthard Ohlin ( ahoskatua; Klippan, Eskaniako konderria, \u2013 V\u00e5l\u00e5dalen, \u00c5re, J\u00e4mtlandeko konderria, ) suediar politikaria eta ekonomista izan zen. Nazioarteko merkataritza-harremanen azterketarengatik ezaguna. 1977ko Ekonomiako Nobel Saria irabazi zuen, James Meade britainiar ekonomistarekin batera. Ohlinen lanik ospetsuena \"Interregional and International Trade\" (1933, \"Eskualde arteko eta nazioarteko merkataritza-trukea\") da. Bertan azaltzen duen teoria bere irakasle izandako Eli Heckscher suediar ekonomistaren teoria baten egokitzapena da, Heckscher-Ohlin teoria izenaz ezaguna, egun. Teoria horren arabera, nazio batek ondasunak sortuko baditu, baliabide ugari beharko ditu nazioan bertan; halaber, nazio batek beste nazio batzuetatik inportatu beharko ditu ondasunak, baldin eta ondasun horiek egiteko nazio horrek ez dituen baliabideak behar baldin badira. Bestalde, zabaltasun handia izan duten teoriak sortu zituen politika makroekonomikoaz eta nazioarteko gerrako kalte-ordainez. Ohlinek matematika, estatistika eta ekonomiako ikasketak egin zituen, Lundeko Unibertsitatean, Stockholmeko Ekonomia Eskolan, Heckscherrek bertan ematen zituelako eskolak, eta Cambridge eta Harvardeko Unibertsitateetan. 1925ean, Kopenhageko Unibertsitatean hasi zen eskolak ematen. Gero Heckscherren lekua hartu zuen Stockholmeko Ekonomia Eskolan, eta bertan eman zituen eskolak, 1930etik 1965era. Suediako Legebiltzarreko kide izan zen 1938tik 1970era, eta Suediako Alderdi Liberaleko buru 1944tik 1967ra."}
{"id": "271955", "revid": "1545", "url": "https://eu.wikipedia.org/wiki?curid=271955", "title": "Lino Brocka", "text": "Lino Brocka (San Jose, Manila, Filipinak, 1939ko apirilaren 3a - 1991ko maiatzaren 21a) zinemagilea izan zen.\nBizitza.\nUnibertsitatean zela, misiolari mormoia egin zen, eta legenardun ospitale batean aritu zen erizain. Hala ere, antzerkiak eta zinemak txiki-txikitatik erakartzen zuen, eta, oso gazte zela, Filipinetako Antzerki Pedagogikoko zuzendari egin zen. Brockaren lehenengo filmak eskakizun erabat komertzialen arabera eginak dira.\n1974an, zenbait adiskiderekin produkzio-etxe independente bat sortu zuen, Cine Manila. Etxe haren helburua inspirazio errealistako filmak egitea zen. Alor horretan egin zuen lehen saioa, \"Maynila sa mga kuko ng liwanag\" (\"Manila neoiaren atzaparretan\", 1975), melodrama garratza. Brockaren gainerako filmak ildo berekoak dira: \"Insiang\" (1976), bi astetan filmatu zuen; hamazazpi urteko neska gazte baten joan-etorriak erakusten ditu, Manilako txabola-auzoetan; \"Jaguar\" filmak (1979), gaizkile txikien arteko kale-borrokak erakusten ditu; \"Bona\" filmean (1980), mendekotasun soziala eta psikologikoa duen emakume baten bidea egiten da; \"Bayan Ko\" filmak (1984) greba baten barruan sarturik dagoen langile batek duen krisi morala azaltzen du.\nBeraz, bortxakeria, sexua, zapalkuntza dira gai nagusiak, eta gainditzeko irtenbide bakarra altxamendua edo etsipena dira, egilearen iritziz. Brockaren azken filma, 1989an Canneseko Jaialdian aurkeztua, autobiografikoa da ia: \"Les Insoumis\" (\"Intsumisoak\"). Brockak beste inork ez bezala goraipatzen eta azaltzen du intsumisioaren eskubidea eta betebeharra."}
{"id": "271956", "revid": "12467", "url": "https://eu.wikipedia.org/wiki?curid=271956", "title": "Edgar Quinet", "text": "Edgar Quinet (Bourg-en-Bresse, Frantzia, 1803ko otsailaren 17a - Paris, Frantzia, 1875eko martxoaren 27a) frantses historialaria, politikaria eta idazlea izan zen.\nBiografia.\nGreziari eta Alemaniari buruzko historia-liburuak idatzi zituen: \"De la Gr\u00e8ce moderne et de ses rapports avec l\u00b4Antiquit\u00e9\" (1830, \"Grezia modernoaz eta Antzinatearekin dituen harremanez\"), \"Syst\u00e8me politique de l\u00b4Allemagne\" (1831, \"Alemaniako sistema politikoa\").\nKlerikalismoaren etsai amorratua izan zen, eta horren erakusgarri dira Coll\u00e8ge de France ikastetxean irakatsi zituen gaiak: \"Contre les j\u00e9suites\" (1843, \"Jesuiten aurka\"); \"L\u00b4ultramontanisme\" (1844, \"Ultramontanismoa\"); \"Le christianisme eta la R\u00e9volution fran\u00e7aise\" (1845, \"Kristautasuna eta Frantziako Iraultza\").\n1846an, kargu horretatik kendu zuten. 1848an, diputatu hautatu zuten, eta estatuaren eta eliza katolikoaren arteko erabateko bereizkuntzaren alde agertu zen. 1851ko estatu-kolpearen ondoren, erbesteratu egin behar izan zuen, Belgikara lehenengo eta Suitzara gero. 1870ean itzuli zen Frantziara. 1871n, diputatu hautatu zuten, berriro.\nOlerkia, antzerkia, literatura eta arte-kritika ere landu zituen. Quineten ustez, gizonaren eta munduaren arteko borroka luzearen sekretuak bilatzea da historiaren helburua.\nBeste idazlan batzuk: \"Les R\u00e9volutions d\u00b4Italie\" (1852, \"Italiako iraultzak\"); \"Histoire de mes id\u00e9es\" (1858, \"Nire ideien historia\"), autobiografia; \"La R\u00e9volution\" (1865, \"Iraultza\"); \"La Cr\u00e9ation\" (1870, \"Sorrera\"); \"La R\u00e9publique\" (1872, \"Errepublika\"), \"L\u00b4Esprit nouveau\" (1875, \"Espiritu berria\")."}
{"id": "271957", "revid": "512", "url": "https://eu.wikipedia.org/wiki?curid=271957", "title": "Henry Roth", "text": "Henry Roth (Tysmenytsia, Ekialdeko Galitzia, Austria-Hungaria, - Albuquerque, Mexiko Berria, 1995eko urriaren 13a) estatubatuar eleberrigilea izan zen.\nEmigranteen familia batean sortu zen, eta 1909an familia New Yorkera joan zelarik, auzo behartsuetan eman zuen haurtzaroa, East Sideko ghettoan, Brooklynen eta Harlemen. Unibertsitateko ikasketak amaitu ondoren, lanbide desberdinetan jardun zuen. Bestalde, lotura estua izan zuen Estatu Batuetako talde marxistekin, baina etsipen handia eragin zion jarduera politikoak, bere erlijio judua zela-eta, batez ere. 28 urte eskas zituela eman zuen argitara bere lehen eleberria, \"Call it sleep\" (1934, \"Deitu iezaiozu amets\"), ospea eman ziona. XX. mendearen hasieran, New Yorkeko ghettoan bizi zen haur judu baten historia du kontagai lan horrek; fikzioa eta autobiografia bateratu zituen Rothek bertan, eta ezaugarri aipagarriena erregistro desberdinak erabiltzeko trebetasuna da.\nHarrezkero, hainbat aldiz saiatu zen kontakizun laburrak argitaratzen, baina ez zuen lan harekin adinako arrakastarik izan. 1994. urtean, bere bigarren eleberria argitaratu zuen, \"Mercy of a Rude Stream\" (\"Indar bortitz baten mende\") izenburupean (zenbait liburukiz osatua da lana), bere bizitzako bizipenak oinarri harturik, oraingoan ere. Bai lehen aipaturiko obran, bai bigarrenean, haur juduak dira protagonista (bigarren eleberriaren azken liburukietan haurra gizon eginda agertzen da), eta haurrek mundu beldurgarri eta nahasian aurkitzen dituzten zailtasunak erakusten dituzte."}
{"id": "271958", "revid": "512", "url": "https://eu.wikipedia.org/wiki?curid=271958", "title": "Irmgard Seefried", "text": "Irmgard Seefried (K\u00f6ngetried, Bavaria, 1919ko urriaren 9a - Viena, 1988ko azaroaren 24a) alemaniar opera abeslaria izan zen.\nAita musikazalea zuen; pianoa eta biolina jotzen zituen, eta abesbatzetako zuzendaria zen. Aitaren laguntzaz ezagutu zituen, oso gazte zela, Humperdinck eta Mendelssohnen lanak. Idazkaritza ikasteaz gainera, Augsburgoko eta Municheko kontserbatorioetan ikasi zuen. 1938an, Herbert von Karajanek \"Aida\"ko emakumezko apaiza kantatzeko hartu zuen. 1943an, Vienako Operan egin zuen debuta, \"Maisu kantariak\" laneko Eva paperean; 1944tik 1945ra bitartean, opera horretako kide izan zen. 1945ean, Vienako Volksoper berriz zabaltzeko kontzertuan, Martzelinarena jokatu zuen, Beethovenen \"Fidelio\" lanean. Hala ere, bai Vienan bai Salzburgon Mozarten errepertorioan espezializatu zen. Covent Gardenen ere izugarrizko arrakasta lortu zuen. Bruno Walterrekin Estatu Batuetara joan zen Gustav Mahlerren \"Lehenengo sinfonia\"rekin debuta egiteko, eta ondoren, New Yorkeko Metropolitan Operan aritu zen \"Figaroren ezteiak\" operan (1953). Bere karreraren unerik gorenean, Paula Novikova irakaslearekin landu zuen bere ahots-teknika, eta, hala, bere errepertorioa asko zabaldu zen: Haendel (\"Julio Zesar\"), Purcell (\"Dido eta Eneas\"), Poulenc (\"Karmeldarren elkarrizketak\"), Alban Berg (\"Wozzeck\"). Seefriedentzat eta bere senarrarentzat Hezek \"Ariost\" (1964) idatzi zuen, eta, Franck Martinek, berriz, \"Maria Triptychon\" (1968). Hala ere, 1970eko hamarraldian ahotsa galtzen joan zen, eta irakaskuntzara bideratu zuen bere indarra."}
{"id": "271959", "revid": "336", "url": "https://eu.wikipedia.org/wiki?curid=271959", "title": "Rub\u00e9n Bonifaz Nu\u00f1o", "text": "Rub\u00e9n Bonifaz Nu\u00f1o (C\u00f3rdoba, 1923ko azaroaren 12a - Mexiko Hiria, 2013ko urtarrilaren 31) mexikar humanista, poeta, itzultzailea, arte-kritikaria eta marrazkilaria izan zen.\nBizitza.\nMexikoko Unibertsitatean doktoregoa atera zuen letra klasikoen sailean. 1966. urtetik aurrera ikertzaile aritu da Mexikoko Unibertsitate Nazional Autonomoko Historia Institutuan, eta bertako argitalpenen zuzendari izan da. Filosofia eta Letretako irakasle izan da, eta Itzulpen Latinoaren Mintegiko katedra sortu zuen. Hainbat zentro sortu zituen, besteak beste, Linguistika Hispanikokoa, Hizkuntza Klasikoetako itzultzaileena.\nHainbat artikulu eta poema idatzi ditu Mexikoko aldizkarietan eta atzerrian. 1974an Mexikoko Literatura Sari Nazionala irabazi zuen. Colimako Unibertsitatean (1984), Mexikoko Unibertsitate Nazional Autonomoan (1985) eta Veracruzeko Unibertsitatean \"honoris causa \"doktore titulua eman zioten. Bere lanak hainbat antologiatan sartu dira, eta hainbat hizkuntzatara itzuli dira.\nPoesia-lanen artean aipagarriak ditu: \"La muerte del \u00c1ngel \"(1945, \"Aingeruaren heriotza\"), \"Po\u00e9tica \"(1951, \"Poetika\"), \"Im\u00e1genes\" (1953, \"Irudiak\"), \"Los demonios y los d\u00edas\" (1956, \"Deabruak eta egunak\"), \"El dolorido sentir\" (1960, \"Sentitze minbera\"), \"Fuego de pobres\" (1961, \"Pobreen sua\"), \"El ala del tigre\" (1969, \"Tigrearen hegoa\"), \"La flama en el espejo \"(1971, \"Sugarra ispiluan\"), \"Del templo de su cuerpo\" (1992, \"Bere gorputzaren tenplutik\"). Itzulpen eta bertsio ugari egin ditu, besteak beste, Dante Alighieriren \"Eglogak, Eneida, \"eta Greziar Lirikaren Antologia."}
{"id": "271960", "revid": "512", "url": "https://eu.wikipedia.org/wiki?curid=271960", "title": "Klaus Huber", "text": "Klaus Huber (Berna, 1924ko azaroaren 30a - Perugia, 2017ko urriaren 2a) suitzar musikagilea izan zen.\nZuricheko Kontserbatorioan hasi zituen musika-ikasketak (1947-1949), eta Berlineko goi-mailako musika-eskolan osatu zituen (1955-1956) Boris Blacher musikagilearekin. 1964an Paul Sacher orkestra-zuzendariak Basileako Kontserbatorioko musikagintza eta instrumentazio-eskolen ardura eman zion; haren aurretik, Pierre Boulez eta Henri Pousseur arituak ziren lan berean. 1979an musikagintza irakasle izendatu zuten Friburgoko Goi Mailako Musika Eskolan. Huberren lana Webernen ondoko musikagileenen artean zabalenetakoa eta garrantzitsuenetakoa da, eta hala Errenazimentuko eta Erdi Aroko idazkera tradizioen, nola musika serialaren eta elektroakustikoaren tekniken eragina du. Bere soinu arkitekturetan masaren eta xehearen arteko oreka nabarmentzen da, eta maisutasun handia du orkestraren eta ahotsen idazkeran. Aipagarriak ditu lan hauek: \"Soliloqua \"(1959-1964), San Agustinen testu batean oinarritua, bakarlari, koru eta orkestra handiarentzat; \"Tenebrae\" (1966-1967), orkestra handiarentzat;\" Inwendig voller Figur&amp; \"(1970-1971), koru, banda magnetiko eta orkestra handiarentzat, San Joanen Apokalipsiaren testuetan oinarritua; \"Im Paradis oder Der Alte vom Berge \"(1973-1975), bost ekitaldiko opera, alemanera itzulitako Alfred Jarryren testu batean oinarritua, mimo, antzezle, kantari bakarlari, koru misto, banda magnetiko eta orkestrarentzat, eta \"Erniedrigt-Geknechtet-Verlassen \"(1981) oratorioa, besteak beste."}
{"id": "271961", "revid": "1545", "url": "https://eu.wikipedia.org/wiki?curid=271961", "title": "Vaughan Jones", "text": "Sir Vaughan Frederick Randal Jones (Gisborne, Zeelanda Berria, 1952ko abenduaren 31 - Nashville, 2020ko irailaren 6a) zeelandaberritar matematikaria izan zen.\nBiografia.\nCambridgen (Zeelanda Berria) eta Aucklanden egin zituen lehenengo ikasketak. Aucklandeko Unibertsitaterako bi beka eskuratu zituen, eta 1972an graduatu zen. 1973an Suitzako gobernuaren beka bat jaso zuen, Suitzan jarrai zezan ikerlanean. Aucklandeko Unibertsitatean irakasle-laguntzaile izan ondoren, Genevako Fisikako Eskolan sartu zen 1974an, eta bi urte geroago Eskola Matematikoetara joan zen. 1979an zientzietako doktore izendatu zuten, eta hurrengo urtean Vacheron Constantin saria jaso zuen doktorego-tesiari esker.\n1980an Estatu Batuetara joan zen, eta Los Angelesko Kaliforniako Unibertsitatean aritu zen irakasle. Pennsylvaniako Unibertsitatean ere aritu zen, eta 1985ean matematikako irakasle egin zuten Berkeleyko Kaliforniako Unibertsitatean. Connesek egindako lanari jarraituz, Von Neumannen aljebrentzako indize-teorema aztertu zuen Jonesek. Bere ekarpenik garrantzitsuena, hala ere, inbariante polinomiko berri baten aurkikuntza izan zen; haren bidez matematikako arlo oso ezberdinak jarri zituen harremanetan.\n1984an Von Neumann aljebrak eta topologia-geometriaren arteko erlazio harrigarri bat aurkitu zuen. 1990eko Kiotoko Nazioarteko Kongresuan Fields domina jaso zuen. Bestalde, Guggenheim Fellowship saria (1986) eta Zeelanda Berriko gobernuaren Zientzien Domina (1991) ere jaso ditu, eta 1993an Amerikar Arte eta Zientzietako Akademiako kide hautatu zuten."}
{"id": "271962", "revid": "28807", "url": "https://eu.wikipedia.org/wiki?curid=271962", "title": "Vaughan Frederick Randal Jones", "text": ""}
{"id": "271963", "revid": "512", "url": "https://eu.wikipedia.org/wiki?curid=271963", "title": "Alexis Minotis", "text": "Alexis Minotis, jaiotza-izenez Alexandros Minotakis (Canea, Kreta, Grezia, 1900eko abuztuaren 8a - Atenas, Grezia, 1990eko azaroaren 11) greziar antzerki-zuzendari eta antzezlea izan zen.\nBiografia.\n1930 aldera, bere herriko antzezpen klasikoetan nabarmentzen hasi zenean, bere konpainia sortu zuen, Teatro Nazionalean garrantzitsuena bihurtu zena. Bertan, Katina Paxinou bere emaztearekin, Shakespeare, August Strindberg eta Ibsenen obrak antzezten has zitezen lortu zuen. 1941ean, alemaniarrek Grezia hartu zutenean, Estatu Batuetara atzerriratu zen.\n1951n bere herrira itzuli zenean, Teatro Nazionaleko zuzendari-kargua hartu zuen. Bere lehen obrarekin (\"Edipo Errege\") arrakasta handia eskuratu zuen munduko hiri nagusietako antzokietan. 1955ean, Epidauroko Antzerki Jaialdietako zuzendari egin zuten. 1958an Londresko Covent Gardenen Luigi Cherubiniren \"Medea\" zuzentzeko deitu zuten, eta arrakasta handia lortu zuen, Maria Callas sopranoaren lanagatik. Harrezkero, opera-antzoki nagusi guztietan lan egitera deitu zuten. Entzuterik handiena izan zuen obra Vincenzo Belliniren \"Norma\" izan zen, antzoki askotan Maria Callasek, Del Monaco tenorrak eta Giulietta Simionattok kantatu zutena.\n1967an Teatro Nazionaleko zuzendari-kargutik bota zutenean, atzerriko antzokietan ibili zen, arrakastatsu. 1974an, Teatro Nazionaleko zuzendari-kargua eman zioten berriro, eta erretiratu arte bete zuen (1981). Hala ere, 1986an Shakespeareren \"Veneziako merkataria\" lanaren eszenografian parte hartu zuen. Greziar antzerkiaren patriarkatzat har daiteke Minotis."}
{"id": "271965", "revid": "28807", "url": "https://eu.wikipedia.org/wiki?curid=271965", "title": "Alexandros Minotakis", "text": ""}
{"id": "271966", "revid": "512", "url": "https://eu.wikipedia.org/wiki?curid=271966", "title": "Deng Yingchao", "text": "Deng Yingchao (Guangxi, Nanning, Qing dinastia, 1904ko otsailaren 4a - Beijing, Txina, 1992ko uztailaren 11) txinatar politikaria izan zen.\nTxinako Iraultza Kulturalaren garaian, fakzioen arteko borroka kaotikoa nolabait eramaten ahalegindu zen, bere senar Zhou Enlairekin batera. Gaztetan, emakumeen eskubideen alde lanean, emakumeen oinak oihalez lotzeko ohitura deuseztatzeko mugimenduarekin bat egin zuen.\nMaiatzaren Lauko Mugimenduan parte hartu zuen (1917tik 1921era bitarteko iraultza), gazte intelektualen gidaritzapean, Txinako gizartea eta kultura japoniarrenetik babesteko. Hamabost urterekin, Iratzar Elkarteko kide egin zen, Zhouk gidaturiko ikasle mugimendukoa, eta atxilotu egin zuten bere ekintza erradikalengatik. 1924an Alderdi Komunistako kide egin zen, eta hurrengo urtean Zhourekin ezkondu zen.\n1927an, Kuomitangek alderdi komunistako kideak sarraskitu ondoren, ezkutuan bizi behar izan zuten. Moskura alde egin zuten, eta 1930ean, itzuli zirenean, Mao Zedongekin bat egin eta Ibilaldi Handiari ekin zioten (1934-1935). 10.000 kilometro inguruko bide luze hura egin zuten 50 emakumeetako bat izan zen. Bidean, baina, tuberkulosia harrapatu zuen, eta bide-puska luzea andetan egin zuen. Komunisten garaipenaren ondoren (1949), emakumeen eskubideen alde ekin zion ostera, eta 1956an Alderdi Komunistako Batzordeko Nagusiko kide izendatu zuten. Alderdi Komunistaren erregimenari fidel beti, goi-mailako karguak izan zituen, eta gudarostearen esku-hartzearen alde agertu zen, 1989ko ikasle-mugimendua zapaltzeko."}
{"id": "271967", "revid": "1659", "url": "https://eu.wikipedia.org/wiki?curid=271967", "title": "Galitzin", "text": "Galitzin Errusiako printze-familia nabarmena izan zen, Lituaniako Gedymin printzearen leinukoa. Familiako kiderik aipagarrienak: Vasily Vasilyevitx Galitzin, Dimitri Mikhaylovitx Galitzin, Mikhail Mikhailovitx Galitzin."}
{"id": "271968", "revid": "28807", "url": "https://eu.wikipedia.org/wiki?curid=271968", "title": "Golitsyn", "text": ""}
{"id": "271969", "revid": "512", "url": "https://eu.wikipedia.org/wiki?curid=271969", "title": "Christopher Hogwood", "text": "Christopher Hogwood (Nottingham, 1941eko irailaren 10a - Cambridge, 2014ko irailaren 24a) britainiar orkestra-zuzendaria izan zen.\nBere garaiko musika jotzen hasi zuen zuzendari-karrera, baina Erdi Aroko musikara aldatu zen gero: Londresko Early Music Consort taldearen sortzaile eta kide izan zen, 1967-1976 bitartean. Garai hartan, barrokoko musika-zuzendari gisa espezializatu zen, eta partitura historikoak berreskuratzeaz ere arduratu zen. 1973an Academy of Ancient Music akademia sortu zuen Britainia Handian musika barrokoa eta klasikoa bere garaiko tresnekin jotzeko sortu zen lehenengo orkestra, eta orkestra hartako zuzendari izan da harrezkero. Ospe handiko orkestra da, hainbat disko grabatutakoa, eta mundu zabalean kontzertu asko eskainitakoa. Orkestra-zuzendari gisa, London Philarmonic Orchestrako zuzendari izateaz gainera, Europako eta Estatu Batuetako beste musika talde askotan lagundu zuen: Bostongo Sinfonikoan, Chicagoko Sinfonikoan, Clevelandeko Orkestran, Los Angelesko Filarmonikoan&amp; 1988an Minnesotako (Estatu Batuak) Saint Paul ganbera-orkestraren musika-zuzendaritza onartu zuen, programazio-orokorraren eta orkestraren politika artistikoaren arduradun gisa. Oso ezaguna da, baita ere, XVIII. mendeko musikagile handiez egindako bertsioengatik; erromantizismoaren garaiko eta XX. mendeko obrak jotzen zituen, eta klabezinista bikaina zen. Musikologo eta musika-jotzaile gisa, musika barrokoaren eta klasikoaren soiltasuna adierazteaz arduratu zen batez ere. Musikari buruzko zenbait liburu idatzi zituen."}
{"id": "271970", "revid": "1545", "url": "https://eu.wikipedia.org/wiki?curid=271970", "title": "Giulio Andreotti", "text": "Giulio Andreotti (italieraz ahoskatua; Erroma, 1919ko urtarrilaren 14a - \"ib.\", 2013ko maiatzaren 6a) italiar politikaria izan zen. Italiako lehen ministro izan zen hiru aldiz (1972-1973, 1976-1979, 1989-1992).\nBizitza.\nAlderdi demokrata-kristauaren diputatu aukeratu zuten 1946an, eta hurrengo urtean Alcide de Gasperiren kabinetean sartu zen. Gasperi hil zenean Italiako eskuin-joerako politikari nagusia bilakatu zen, eta bera izan zen, bata bestearen ondoren, ministerio gehienen buru. Hogeita bat aldiz izan zen ministro, sei aldiz Kanpo Arazoetarako ministro eta zortzi aldiz Defentsa-ministro, besteak beste.\nItalia Ipar Atlantikoko Itunaren Erakundearen (NATO) kide izan arren, herri komunistekiko eta herri arabiarrekiko jarrera irekia bultzatu zuen. 1960ko hamarkadan zentroko eta zentro-eskuineko koalizio-gobernu guztietan parte hartu zuen. Ondorengo hamarkadan zentro-ezkerreko zenbait kabinetetako kide izan zen, eta Italiako Alderdi Komunistaren lankide izan zen 1976-1979 bitartean. 1992ko hauteskundeetan demokristauek izan zuten porrotaren ondoren Giuliano Amato sozialistak kendu zion lehen ministro kargua.\nBere garaiko eskandalu politiko guztiekin lotu izan da Andreottiren izena eta 1995ean, mafiarekin zerikusia izatea leporatu zitzaiolarik, Palermoko auzitegiaren aurrera agertu behar izan zuen. Hala, ospe politikoa guztiz galdu zuen salaketa haren ondoren. 1998-1999an berriz ere izan zituen istiluak justiziarekin, Aldo Mororen kasuan zerikusia izan zuela-eta; azkenean, 1999ko irailean errugabe aitortu zuten Perugian.\n2008. urteko Paolo Sorrentinoren \"Il divo\" filmean Andreottiren jarduera politikoa azaltzen da."}
{"id": "271971", "revid": "1545", "url": "https://eu.wikipedia.org/wiki?curid=271971", "title": "Cervantes Institutua", "text": "Cervantes Institutua espainiar kultura-erakunde publiko bat da, Kanpo Arazoetako Ministerioari lotua. Patronatu batek, administrazio-kontseilu batek eta zuzendari batek zuzentzen dute.\n1990. urtean sortu zen, Administrazioak espainiar hizkuntzaren irakaskuntzarako atzerrian zituen zentroak erakunde bakar batean biltzeko helburuaz. Hasieran 35 kultura-erakunde eta -zentrok osatu zuten. Behin bateratze lan hori amaitu zenean, elkarguneak eta hitzarmenak antolatu ziren Unibertsitateekin eta Hizkuntza Eskola Ofizialekin, alor horretan lanean ari diren zentro guztien parte hartzea lortzeko eta zentro berriak sortzeko helburuarekin. Sortu zenetik bertatik Cervantes Institutuak gaztelaniaren irakaskuntza bultzatu du, diplomak lortzeko frogak antolatu ditu (Hezkuntza eta Zientzia Ministerioaren eskutik) eta atzerriko irakaskuntza- eta ikerketa-erakundeekin hitzarmenak eta protokoloak egin ditu.\nGaztelania oso hizkuntza zabaldua da, eta hizkuntza ofiziala da 21 herrialdetan. Datu demografikoen arabera, XXI. mendearen hasieran 420 milioi lagunek darabilte, beraz, munduko biztanleen % 7 edo % 8k, gutxi gorabehera. Espainiar hizkuntzaren eta kulturaren zabalkundea bultzatzea helburu duen erakundea izaki, Alemaniako Goethe Institut, Erresuma Batuko British Council, Frantziako Alliance Fran\u00e7aise edota Italiako Dante Alighieriren pareko erakundea da. Egoitza nagusia Alcal\u00e1 de Henaresen du, Miguel de Cervantesen jaioterrian, alegia."}
{"id": "271972", "revid": "28807", "url": "https://eu.wikipedia.org/wiki?curid=271972", "title": "Instituto Cervantes", "text": ""}
{"id": "271973", "revid": "56334", "url": "https://eu.wikipedia.org/wiki?curid=271973", "title": "Claude Cohen-Tannoudji", "text": "Claude Cohen-Tannoudji (Konstantina, Aljeria, 1933ko apirilaren 1a) frantziar fisikaria da. Parisko ENS \"(\u00c9cole Normale Sup\u00e9rieure)\" delakoan egin zituen ikasketak, Alfred Kastler (1966an Fisikako Nobel Saria irabazi zuena) eta Jean Brossel irakasle zituela. Cohen-Tannoudjik 1962an eskuratu zuen fisikako doktoregoa, Parisko ENSn. 1964tik 1973ra Parisko Unibertsitateko irakasle izan zen. Cohen-Tannoudjiren ikerkuntza-lana beste bi fisikarik aurrez egindako ikerketen argitan ulertu behar da. 1985ean, Steven Chu doktoreak atomoen lastertasuna 4.000 km/ordukoa izatetik 1 km/ordukoa izateraino mantsotzea lortu zuen, eta era horretan askoz hobeto aztertu ahal izan ziren. Atomoen tenperatura, bestalde, gradu baten 240 milioirenekoa izateraino jaitsi zuen, zero absolutuaren gainetik. William Phillipsek, bere aldetik, atomoak oraindik gehiago hoztea lortu zuen: gradu baten 40 milioirenera, zero absolutuaren gainetik. Cohen-Tannoudjik eta bere taldeak, berriz, 1995ean, laser-teknikak erabiliz, gradu baten 0,2 milioireneraino jaitsi zuten atomoen tenperatura, zero absolutuaren gainetik, eta lastertasuna bi zentimetro segundokoa izateraino moteldu zuten. Cohen-Tannoudjiren laser-teknikei esker egindako erloju atomikoak ordu arte egindako erlojurik doienak izan ziren. Oso ospetsua da, halaber, frantses fisikariak quantumen mekanikaz argitaratutako lana, mundu guztiko ikasleek erabili baitute. 1997an, Fisikako Nobel Saria jaso zuen, Steven Chu eta William Phillipsekin batera."}
{"id": "271975", "revid": "512", "url": "https://eu.wikipedia.org/wiki?curid=271975", "title": "Gonzalo Herralde", "text": "Gonzalo Herralde (Bartzelona, Katalunia, 1949ko urriaren 22a) kataluniar zinema zuzendaria da.\nBiografia.\nPsikologia- eta medikuntza-ikasketak egin zituen, baina bukatu gabe utzita, antzerkigintzan hasi zen lehenbizi eta zinemagintzan gero, Parisen. 1970ean egin zuen lehen film laburra, \"Cartel\". Bien bitartean, semiotikako eta artearen historiako ikasketak egin zituen Bartzelonako Unibertsitatean.\n1971 eta 1974 bitartean, zenbait film labur egin zituen: \"Bocaccio va a New York\" (1971, \"Bocaccio New Yorkera doa\"), \"Un cochero impertinente\" (1973, \"Zalgurdi-gidari lotsagabea\") eta \"Mi terraza\" (1974, \"Nire terraza\"). Azken urte horretan bere produkzio-etxea sortu zuen, eta debuta egin zuen film luzeen zuzendari gisa: \"La muerte del escorpi\u00f3n \"(1975, \"Arrabioaren heriotza\"). Bi urte geroago, esperimentu bat egin zuen \"Raza, el esp\u00edritu de Franco\" (\"Arraza, Francoren espiritua\") filmarekin: Alfredo Mayo eta Pilar Francori egindako elkarrizketak tartekatu zituen Saenz de Herediaren film horren sekuentzien artean. 1978an, \"El asesino de Pedralbes\" (\"Pedralbesko hiltzailea\") filmean, Bartzelonako goi-burgesiako senar-emazte batzuen hilketa kontatu zuen. Filmak gaztelaniazko ekoizpen onenaren Kantauriko Perla saria irabazi zuen Donostiako Zinemaldian.\nBeste lan batzuk: \"V\u00e9rtigo en Manhattan\" (1980, \"Zorabioa Manhattanen\"), \"\u00daltimas tardes con Teresa\" (1983, \"Azkeneko arratsaldeak Teresarekin\"), \"Laura, del cielo llega la noche\" (1986, \"Laura, zerutik dator gaua\"), eta \"Proceso al azar \"(1989, \"Halabeharraren araberako auzia\")."}
{"id": "271976", "revid": "46380", "url": "https://eu.wikipedia.org/wiki?curid=271976", "title": "Basilio Mart\u00edn Patino", "text": "Basilio Mart\u00edn Patino (Lumbrales, Salamanca, 1930eko urriaren 29a - Madril, 2017ko abuztuaren 13a) espainiar zinema-zuzendaria izan zen.\nBiografia.\nFilosofia eta letretako ikasketak egin zituen Salamancan, eta \"Cinema Universitario\" aldizkaria eta zinema-klub bat sortu zituen bertan. Madrila aldatu zen geroago, Zinemako Eskola Ofizialean zuzendaritza ikastera. Hasieran telebistarako eta publizitateko lanak egin zituen, baina ondoren zinemagintzan hasi zen. Bi film labur zuzendu zituen lehenik, eta 1965ean egin zuen lehenengo film luzeak, \"Nueve cartas a Berta\" (\"Bederatzi gutun Bertari), \"Donostiako Zinemaldian Zilarrezko Maskorra irabazi zuen. Garai hartako film espainiar onenetakoa izan zen, eta bere lanetan azpimarratzekoa da Frantziako \"Nouvelle Vague\"ren eragina. Baina Mart\u00edn Patinok ideia aurrerazaleak aldeztu izan zituen, eta horrek arazoak sortu zizkion zentsurarekin, adibidez \"Canciones para despu\u00e9s de una guerra\" (1971,\" Gerra ondoren baterako kantuak\") filmean, zeina debekatuta egon baitzen Francoren diktaduraren garaian. Geroago egin zituen \"Querid\u00edsimos verdugos\" (1974,\" Borrero maiteak\") edo \"Caudillo\" (1976), artxiboko irudien bitartez (irudi horietako batzuk aurretik Espainian sekula ikusi gabeak ziren), Espainiako azken urteetako historiaren ikuspegi kritikoa eskaintzen duten filmak. Dena dela, batetik zentsuraren eraginez, eta bestetik eskakizun komertzialen aurrean amore eman ez izanaren eta une jakinetako gertaeren arrakasta (turismoa, etab.) baliatu nahi ez izanaren eraginez, ez zen oso zinemagile oparoa izan. 2007. urtean Salamancako Unibertsitateak doctor honoris causa izendatu zuen."}
{"id": "271977", "revid": "46380", "url": "https://eu.wikipedia.org/wiki?curid=271977", "title": "Jos\u00e9 Garc\u00eda Nieto", "text": "Jos\u00e9 Garc\u00eda Nieto (Oviedo, 1914ko uztailaren 6a - Madril, 2001eko otsailaren 27a) espainiar olerkaria izan zen. 1996an Cervantes saria eman zioten.\nBizitza eta lanak.\nOviedon jaioa zen arren, Madrilen egin zituen lan nagusiak. Kazetaritzako Eskola Ofizialean graduatu zen. 1940ko hamarkadan, Garc\u00eda Nietok eta Falange Espa\u00f1ola mugimenduarekin loturiko zenbait olerkarik (Jes\u00fas Juan Garc\u00e9s, Pedro de Lorenzo, Jes\u00fas Revueltas, V\u00edctor Garc\u00eda de la Concha eta abar) \"Garcilaso\" aldizkaria sortu zuten (1943), espainiar literatura atzerriko eraginetatik libre mantentzeko helburuarekin.\nGarc\u00eda Nieto ideia kontserbadoreko olerkaria zen, eta hori erakutsi zuen bere obra gehienetan. Espainiako gerra ondoko poesia klasizistako olerkigile handienetakoa izan zen, eta obra originala eta pertsonala osatu zuen.\nObra nagusiak, \"V\u00edsperas hacia ti\" (1940, \"Zure omenezko bezperak\"), \"Poes\u00eda, 1940-43\" (1944, \"Olerkiak, 1940-1943\"), \"Del campo y soledad\" (1946,\" Landaz eta bakardadeaz\"), \"Tregua\" (1951, \"Su-etena\"), \"Juego de los doce espejos\" (1951, \"Hamabi ispiluen jokoa\"), \"Sonetos para mi hija\" (1953, \"Nire alabarentzako sonetoak\"); \"La red\" (1955, \"Sarea\"); \"El parque peque\u00f1o\" (1959, \"Parke txikia\"); \"Geograf\u00eda es amor\" (1961, \"Geografia maitasuna da\"), \"La hora und\u00e9cima\" (1963, \"Hamaikagarren ordua\"), \"Memorias y compromisos\" (1966, \"Oroitzapenak eta konpromisoak\"), \"Hablando solo\" (1968, \"Bakarrizketan\"), \"Los cristales fingidos\" (1984, \"Beira itxuratuak\"); \"Galiana\" (1986) eta \"Carta a la madre\" (1988, \"Gutuna amari\") dira. 1983an Espainiako Erret Akademian sartu zen, eta 1996an Cervantes saria eskuratu zuen."}
{"id": "271978", "revid": "512", "url": "https://eu.wikipedia.org/wiki?curid=271978", "title": "Amos Tutuola", "text": "Amos Tutuola (Abeokuta, Nigeria, 1920ko ekainaren 20a - Ibadan, Oyo, Nigeria, 1997 ekainaren 8a) nigeriar idazlea izan zen.\nBiografia.\nDenbora labur batez joan zen eskolara. Gaztetan kobrearen galdaketan lan egin zuen, Laosko gobernuaren zerbitzura, eta gero Nigeria Irratiaren biltegi batean zaindari aritu zen, Ibadanen. Bigarren Mundu Gerran, Britainia Handiko Aireko Armadan jardun zuen.\n1952an, Nigeria Britainia Handiaren kolonia zela, \"Palma-ardoaren edalea\" eleberria argitaratu zuen, eta jende askoren arreta erakarri zuen bere fantasia eta originaltasunagatik. Nigeriar literatura, poesia eta haur-ipuinen halako nahasketa bat da, palma-ardoa zerbitzatzen zion pertsona hil zenean, hura aurkitzeko hamaika proba gainditu behar dituen heroi mitiko baten gorabeherak kontatzen dituena. Eleberri haren ondoren, beste zenbait obra idatzi zituen: \"Nire bizitza espirituen basoan\" (1954); \"Simbi eta oihan beltzeko satiroa\" (1955); \"Afrikar ehiztari adoretsua\" (1958); \"Urrutiko hiriko sorgina\" (1962).\nTutuola herri-kontakizunetan oinarritzen da bere narrazioak sortzeko: ahozko tradizioa afrikar kulturen historiaren barruan topatzen da literaturarekin. Magiaren goraipamenak eta mitoaren tratamenduak halako freskotasun eta originaltasun berezi bat ematen diote, gainera. Tutuolaren obra joruberaz (Nigeriako hizkuntza ofiziala) eta ingelesez idatzia dago. Bere herrikide eta etnia-kide Wole Soyinka idazlearen arabera, 1986ko Literaturako Nobel Saria, Amos Tutuolaren obra Afrikako kulturak XX. mendeko literaturari eginiko ekarpenik handienetako bat da."}
{"id": "271979", "revid": "58701", "url": "https://eu.wikipedia.org/wiki?curid=271979", "title": "Morarji Desai", "text": "Shri Morarji Ranchhodji Desai, ezagunagoa Morarji Desai gisa (Bhadeli, Gujarat, Britainiar Raj, 1896ko otsailaren 29a - Mumbai, India, 1995eko apirilaren 10a), indiar politikaria izan zen.\nBiografia.\nMumbaiko Unibertsitatean ikasketak egin ondoren, funtzionario gisa hasi zen lanean, 1918an. Gandhiren ideia nazionalisten jarraitzaile izanik, 1930ean, lantokia utzita, independentziaren aldeko borroka zibilari lotu zitzaion. Hori zela eta, preso sartu zuten, bost aldiz gutxienez, 1930 eta 1940 bitartean.\nOndoko urte gatazkatsu haietan, Mumbaiko administrazioan lan egin zuen, eta 1942an sailburu izendatu zuten. 1956an, Indiako gobernuak Merkataritzako eta Industriako ministro izendatu zuen, eta 1963. urtera arte eutsi zion karguari, dimisioa aurkeztu zuen arte.\n1967an, gobernuan parte hartu zuen ostera, lehen ministrorde gisa, baina 1969an utzi zuen kargua, Indira Gandhiren Kongresuko Alderdiaren oposizioa gidatzeko. 1975ean, Indira Gandhik larrialdiko gobernua ezarri zuenean, atxilo hartu zuten bere jarduera politikoarengatik, eta kartzelan sartu zuten. 1977an kartzelatik irten zenean, lau alderdi txiki batu zituen Janata alderdi kontserbadorean, eta, bi hilabete geroago, hauteskundeak irabazi zituen. Garaipen horrekin, Indira Gandhiren lekua hartu zuen, Indiako Lehen ministro gisa, Indiaren independentziaz geroztik Kongresuko Alderdiko kide ez zen aurrena. Bi urte geroago, 1979ko uztailaren 15ean, Janata koalizioko kideen arteko tirabirek eta zentsura-mozioaren mehatxuak karguaren dimisioa ematera behartu zuten. Harrezkero, jarduera politikoa ere alde batera utzi zuen."}
{"id": "271980", "revid": "28807", "url": "https://eu.wikipedia.org/wiki?curid=271980", "title": "Shri Morarji Ranchhodji Desai", "text": ""}
{"id": "271982", "revid": "1310", "url": "https://eu.wikipedia.org/wiki?curid=271982", "title": "Luis Gordillo", "text": "Luis Rodr\u00edguez Gordillo (Sevilla, Espainia, 1934), Luis Gordillo gisa ezaguna, espainiar margolaria da.\nBizitza.\nZuzenbidea ikasten hasi zen, baina karrera hura alde batera utzi eta 1955ean Sevillako Arte Ederretako Eskolan sartu zen, pintura-ikasketak egiteko. Bi urtez ikasi zuen eskola hartan, eta ondoren Parisa aldatu zen. Parisen Europako abangoardiako mugimenduak ezagutu zituen, eta Wols, Dubuffet eta Fautrierren obrarekin zaletu zen. Orduan margotu zituen bere lehenengo obra informalistak, Art Autre eta Dau al Set abangoardiako joeraren eraginpean. Bide horri jarraituz egindako lanak erakutsi zituen bere lehenengo erakusketan, 1959an, Sevillan.\n1962. urte inguruan, ordea, figurazioaren bideari heldu zion, eta 1970eko hamarraldian Espainian eragin gehien izan zuen mugimenduetako baten aitzindari bihurtu zen, madrildar figuratibismoaren aitzindari hain zuzen. Bacon eta Giacomettiren eragina, Ameriketako Poparena eta normatibismo geometrikoaren eragina jaso zuen, hurrenez hurren. Garai hartakoak ditu, beste zenbait lanez gainera, \"Buruak \"eta \"Automobilistak\" sailak, kontsumoko gizartearen aurrean zuen jarrera kritikoaren eta ironikoaren erakusgarritzat har daitezkeenak. 1980 eta 1990eko hamarraldietan margolaritza \"hotza\" izan da Gordillorena, bai koloreei dagokienez, bai bere koadroetako gaiekiko loturarik ezari dagokionez; estiloari dagokionez, berriz, garai hauetako bere koadroak figurazioaren eta abstrakzio postmodernoaren artean daudela esan daiteke."}
{"id": "271983", "revid": "512", "url": "https://eu.wikipedia.org/wiki?curid=271983", "title": "Lurraren Adiskideen Sarea", "text": "Lurraren Adiskideen Sarea mundu osoko erakunde nazionalak biltzen dituen nazioarteko erakundea, helburu nagusitzat ingurumena babestea duena. 1971n sortu zuten Frantzia, Alemania, Suedia, Erresuma Batua eta Estatu Batuetako talde nazionalek. Egoitza nagusia Amsterdamen du. 1994rako 14 milioi kide zituen 50 herrialdetan. Erakundea talde nazional autonomoetan dago egituratuta, eta hauek federazioak agindutakoa onartzen eta betetzen dute.\nHelburuak.\nErakundeak adierazitako helburuak: gizakiak ingurumenean eragindako kalteak konpontzea, munduko ekologia-, kultura- eta etnia-aniztasuna zaintzea, jendearen parte-hartzea handitzea eta eremu guztietan garapen sostengarria bultzatzea. Hori guztia jendea heziz, presio politikoaren bidez, propagandarekin, protesta bakezaleak eginez eta batzuetan ekintza zuzenak eginez ere lortu nahi dute. Horrez gainera, ezinbestekotzat jotzen dute koordinazioa. Nazio bakoitzak informazio desberdina jasotzen duela eta ikuspegi desberdina duela kontuan harturik, erakundea gune garrantzitsua da horiek denak bildu, eztabaidatu eta nazioarteko ekimenak proposatzeko. Informazioa bata besteari adierazteaz gainera, esperientziak, ezagutzak eta baliabideak ere trukatzen dituzte, eta kide nazional bakoitzaren garapenei laguntza eskaintzen diete. Nazioarteko kanpainetan airearen eta uraren kutsaduraz, ozono-geruzako kalteaz, klimaren aldaketaz, arrisku nuklearraz, oihan galtzeaz, eta itsas bizitza galtzeko arriskuaz ohartu nahi dute jendea."}
{"id": "271984", "revid": "96586", "url": "https://eu.wikipedia.org/wiki?curid=271984", "title": "Shankar Sharma", "text": "Shankar Sharma (Jaiotza-izena: Shankar Dayal Sharma ; Bhopal, Madhya Pradesh, 1918ko abuztuaren 19a - New Delhi, 1999ko abenduaren 26a) indiar politikaria izan zen.\nAgrako St. Johns Collegen eta Lucknow Unibertsitatean egin zituen ikasketak. Doktoregoa Ingalaterrako Cambridgeko Unibertsitatean eskuratu zuen, zuzenbidean, eta orobat ikasi zuen Lincoln's Inn eskolan eta Harvardeko legeen eskolan. Cambridgen eskolak eman zituen. 1940an abokatu gisa hasi zen lanean Lucknowen, eta garaitsu hartan hasi zen, halaber, Indiaren askatasunaren aldeko mugimenduan lanean. 1947an Indiak burujabetasuna lortu zuelarik Indiako Kongresu Nazionalari lotu zitzaion. Besteak beste, India Osoko Batzarraren Batzordeko kidea izan zen 1950az gero 32 urtez, eta Bhopalgo Estatuko Batzarreko kide izan zen. Estatu hartako Lehen Ministro ere izan zen 1952-1956 bitartean. 1971n Herritarren Etxeko edo goi-ganberako kide izendatu zuten eta 1977 arte iraun zuen bertan, lehenengoz, eta 1980tik aurrera berriro. 1972-1974 urteetan Indiako Kongresu Nazionaleko lehendakari izan zen. 1987an Indiako lehendakariorde izendatu zuten, eta bost hamarraldiko jarduera politiko eta askatasunaren aldeko borroka aipagarriaren ondoren iritsi zuen lehendakari-kargua 1992an, 1997 arte. Bere agintaldian erlijio guztientzako begirunea aldarrikatu zuen nazio-helburuak lortzeko bide gisa, baina ez zuen lortu bere herriko erlijio-taldeen erasoak, etnien arteko gatazkak, kasten zapalkuntza, pobrezia, ezjakintasuna eta osasun-egoera kaskarra gainditzea."}
{"id": "271985", "revid": "96586", "url": "https://eu.wikipedia.org/wiki?curid=271985", "title": "Donna Summer", "text": "Donna Summer, jaiotze izena LaDonna Adrian Gaines (Boston, Massachusetts, 1948ko abenduaren 31 - Florida, 2012ko maiatzaren 17), estatubatuar abeslaria izan zen.\nHaurretan \"gospel\"-abesbatza batean kantatu zuen. 1967an Bostongo rock talde batean (The Crow) kantari izan zen denboraldi labur batez, \"Hair\" (\"Ilea\") musikalean garrantzizko papera jokatzera Alemaniara joan baino lehen. 1973rako Municheko Musicland estudioetan hasi zen lanean, eta Giorgio Moroder eta Pete Bellote ezagutu zituen. Handik gutxira \"Hostage\" eta \"Lady Of The Night\" grabatu zituzten, eta 1975ean \"Love to Love You Baby\". Estatu Batuetako Casablanca Records diskoetxeak kontratatu zuen, eta berehala \"Love To Love You Baby\" abestia zerrendetako bigarren posturaino igo zen Estatu Batuetan, eta laugarreneraino Ingalaterran. 1979an bi Grammy sari irabazi zituen. Urte hartan bertan \"Bad Girls\" disko bikoitza argitaratu zuen, eta zerrendetako lehen lekuari eutsi zion sei astez. 1980an beste Grammy bat irabazi zuen eta \"On The Radio\" (\"Irratian\") bilduma argitaratu zuen, Casablanca Recordsek argitaratua azkena. Urtea bukatu baino lehen Geffen Records etxearekin egin zuen kontratua, eta \"The Wanderer\" kanta kaleratu zuen, arrakasta handikoa hau ere. Izen bereko diskoak, baina, ez zuen harrera onik izan, eta 1987. urtea arte itxaron behar izan zuen aurreko urteetako arrakasta izateko. Beste zenbait lan aipagarri: \"I Feel Love\" (1977); \"Last Dance\"; \"McArthur Park \"(1978); \"Another Place &amp; Time\" (1989); \"Mistaken Identity\" (1991); \"Christmas Spirit\" (1994).\nBost aldiz irabazi zituen Grammy sariak. Bere ibilbidean 150 milioi kopia baino gehiago saldu zituen mundu osoan, eta, ondorioz, garai guztietan salmenta handienak izan dituen abeslarietako bat da."}
{"id": "271987", "revid": "56334", "url": "https://eu.wikipedia.org/wiki?curid=271987", "title": "Jean Delannoy", "text": "Jean Delannoy (Noisy-le-Sec, - Guainville, ) frantses zinemagilea izan zen.\nBiografia.\nAntzezle izan zen zinema mutuan, muntatzaile zinema ahostuna hasieran, eta 1932an kameraren atzealdera igaro zen film labur bat egiteko, \"Franches Lipp\u00e9es. \"Handik hirurogeita hiru urtera, Marokon, \"Marie de Nazareth\" (1995) lana egin zuen.\nGerra aurretik, \"Macao, l'enfer du jeu\" (1939, \"Macao jokoaren infernua\") lanak teknikari trebea eta antzezle-zuzendari izugarria zela erakutsi zuen. Okupazioan, sekulako arrakasta lortu zuen \"Pontcarral, colonel d'Empire \"(1942, \"Pontcarral, Inperioaren koronela\") lanarekin. \"L'\u00c9ternel Retour \"(1943,\" Betiereko itzulera\") lanean, Tristan eta Iseoren mitoaren bertsio modernoa egiten du.\nOndoren arrakasta handiko lanak egin zituen, eta horietako askok hainbat sari irabazi zituzten. Aipagarriak dira \"La Symphonie pastorale\" (1946, \"Sinfonia pastorala\"), \"Dieu a besoin des hommes\" (1950, \"Jainkoa gizakien beharretara\"), \"Le Gar\u00e7on sauvage\" (1951, \"Mutiko basatia\"), \"Chiens perdus sans collier\" (1955, \"Lepokorik gabe galdutako zakurrak\"), \"Marie-Antoinette\" (1956), \"Notre-Dame de Paris\" (1956, \"Parisko Notre-Dame\"), \"La Princesse de Cl\u00e8ves\" (1961, \"Cl\u00e8veseko printzesa\"), \"Les Amiti\u00e9s particuli\u00e8res\" (1964, \"Adiskidetasun partikularrak\").\nJean Anouilh, Jean Cocteau, Jacques Pr\u00e9vert eta Jean-Paul Sartrerekin lan egin zuen eta Mich\u00e8le Morgan, Jean Marais, Pierre Fresnay, Pierre Blanchar eta Jean Gabinen mailako artistak zuzendu zituen. 1985ean ohorezko C\u00e9sar Saria eman zioten."}
{"id": "271988", "revid": "512", "url": "https://eu.wikipedia.org/wiki?curid=271988", "title": "Salvatore Accardo", "text": "Salvatore Accardo (Turin, ) italiar biolin-jotzailea da. Napoliko Kontserbatorioan ikasi zuen, eta 1956ko azterketetan lehen saria lortu ondoren, Sienako Academia Chigiana ikastetxera joan zen hobekuntza ikasketak egitera. Ordurako Vercelli (1955) eta Genevako (1956) Nazioarteko Lehiaketetan saritua zen, eta 1958an Italiako Irrati Difusioaren saria eta Genevako Biolin Lehiaketa Nazionaleko lehen saria bereganatu zituen. Sari hauek lorturik, Europako eta Ameriketako herrialde guztietara eramango zuten nazioarteko emanaldiak eskaintzen hasi zen. Ganbera-musikaz interesaturik, Italiako Ganbera Orkestra sortu zuen 1968an; 1972an \"I Musici\" taldearen eraketan parte hartu eta 1977 arte jarraitu zuen taldean, urte hartan hasi baitzen biolin-jotzaile bakarlarien errepertorio handia interpretatzen. Bakarlari gisa, Accardok Bachen obratik eta Vivaldiren kontzertuetatik hasi eta egungo musikarainoko obrak interpretatzen ditu, baina osperik handiena Paganiniren lan guztien joaldi eta grabazioek eman diote. 1987az geroztik zuzendari-lanetan ere hasi da, baina ez da horregatik bere bakarlari jarduera alde batera utzi. Rossiniren \"L\u00b4occasione fa il ladro\" opera komikoa izan zen Accardok zuzenduriko lehen obra. Lehen ikasle aritutako lekuan, Academia Chigiana ikastetxean, irakasle ere izan zen 1973 eta 1980 bitartean. Accardok bere jabetzako bi Stradivarius erabiltzen ditu normalean: 1717ko \"Reiffenber\" izenekoa bata, eta 1718ko \"Suzko Txoria\" bestea. 1992. urtean \"Cuarteto Accardo\" taldea sortu zuen."}
{"id": "271989", "revid": "512", "url": "https://eu.wikipedia.org/wiki?curid=271989", "title": "Joan Violet Robinson", "text": "Joan Violet Robinson (Camberley, Surrey, Ingalaterra, Erresuma Batua, 1903ko urriaren 31 - Cambridge, Ingalaterra, Erresuma Batua, 1983ko abuztuaren 5a) ekonomialaria izan zen. Keynesen ekonomia-teoriaren garapenean eta zabalkundean eman zituen urteak.\nBizitza.\nCambridgeko Unibertsitatean egin zituen ikasketak, eta bertan aritu zen irakasle-lanetan, 1931tik eta 1971ra. 1926. urtean, Ekonomiako Cambridgeko Eskolako ekonomialaria zen Austin Robinsonekin ezkondu zen. Begirune handia lortu zuen 1933. urtean argitaratu zuen \"The Economics of Imperfect Competition\" idatziarekin; bertan, besteak beste, baliabideen banaketa eta esleipena aztertu zituen, ustiakuntzaren kontzeptuarekin lotuz.\n1930. urte inguruan, Cambridgen Keynesen ekonomia-teoria iraultzailearen gainean izan zen eztabaidan parte hartu zuen. Keynes bere adiskide minaren ekonomia-teoria irakasteaz gainera, liburu asko idatzi zituen, horietako asko ekonomia-gaietan aditu ez direnentzat ekonomiaren hastapen- eta gida-liburuak. 1940. urte aldera, ordea, Keynesen teoria bere ikuspuntutik garatzen hasi zen, zenbait ideia marxista erabiliz; hala idatzi zituen, besteak beste: \"An Essay on Marxian Economics\" (1942) eta \"Marx, Marshall, and Keynes\" (1955). Robinsonen ikuspuntu ez-ortodoxoak eta sistema ez-kapitalistei zien sinpatiak eman zuten zeresanik Ekonomiako Cambridgeko Eskolan. Idatzi zituen obren artean aipagarriak dira, besteak beste: \"The Acumulation of Capital\" (1956), \"Economic Philosophy\" (1936), \"Introduction to Modern Economics\" (1973), eta bost aletan atera zuen \"Collected Economics Papers\" (1951-79)."}
{"id": "271991", "revid": "512", "url": "https://eu.wikipedia.org/wiki?curid=271991", "title": "Mariano Rumor", "text": "Mariano Rumor (Vicenza, 1915eko ekainaren 16a - Asiago, 1990eko urtarrilaren 22a) italiar politikaria izan zen.\nMaisu-ikasketak egin zituen Paduako Unibertsitatean, eta maisu izan zen, harik eta, 1939an Bigarren Mundu Gerra piztean, italiar armadan sartu zen arte. 1943an, faxisten aurkako erresistentzian sartu zen. Politika-kargu garrantzitsuak bete zituen: 1948an, parlamentu demokratikoan Demokrazia Kristaua alderdiko diputatu aukeratu zuten; 1959-1963ko gobernu-aldian, Nekazaritzako ministro izan zen, eta barne ministro izendatu zuten, 1963an; Demokrazia Kristauko idazkari nagusi kargua hartu zuen 1964-1968 epean, eta gobernuburu izan zen 1968tik 1970era bitartean. Garai zaila izan zuen: batetik, bere alderdia urte luzeetako agintaldiak ahituta zegoelako, eta bestetik, ezker- nahiz eskuin-muturreko taldeen indarkeria ikaragarri areagotu zelako. Epe horretan, alderdi barruko joeretatik urrundu, eta zentrotik agintzen saiatu zen. Ondoren, ordea, Aldo Moro politikariaren lagun zelarik, ezker-alderako joera hartu zuen. 1973tik 1974ra bitartean, berriro ezarri zuten gobernuburu, eta 1974-1976ko gobernu-aldian Kanpo Arazoetarako ministroa izan zen. Azken urte hartan ustelkeriaz salatu zuten arren, 1978an parlamentuko ikerketetan ardura guztietatik libre geratu zen. Harrezkero, Italian zuen indar politikoak behera egin zuen, baina Europako parlamentario-karguan jarraitu zuen, 1974tik 1984ra arte."}
{"id": "271992", "revid": "56334", "url": "https://eu.wikipedia.org/wiki?curid=271992", "title": "Joseph Leonard Goldstein", "text": "Joseph Leonard Goldstein (Sumter, Hego Carolina, AEB, 1940ko apirilaren 18a) estatubatuar sendagile eta genetista da.\nBiografia.\nWashington eta Leeko unibertsitateetan egin zituen ikasketak, eta Texasko hego-mendebaldeko Unibertsitateko Medikuntza Eskolan eskuratu zuen doktoregoa. 1966. urtetik 1968ra Massachusetts General Hospital erietxean lan egin zuen, eta han ezagutu zuen gerora lankide izan zuen Brown sendagilea.\nErietxeko lana amaitu ondoren Washingtongo Unibertsitateko National Heart Instituten bihotzeko eritasunak izateko arriskua areagotzen duten eragile genetikoei buruzko ikerketak egiten jardun zuen; besteak beste \"The Metabolic Basis of Inherited Disease\" (1983, \"Eritasun Genetikoen Oinarri Metabolikoa\") liburua idatzi zuen.\n1972. urtean Texasko Unibertsitatera itzuli zen, eta kolesterolari buruzko garrantzi handiko ikerketak hasi zituen Brownekin batera. 1985ean Medikuntzako Nobel Saria irabazi zuten biek, kolesterolaren metabolismoari buruz eta kolesterolak eragiten dituen eritasunen tratamenduari buruz egindako ikerketengatik. Hain zuzen ere, Goldsteinek eta Brownek aurkitu zuten kolesterola arterietan pilatzen dela, eta horrek bihotzekoa izateko arriskua areagotzen duela; hiperkolesterolemia eritasuna ikertu zuten, eta kolesterolaren maila zelulen gainaldeko LDL-hartzaileek kontrolatzen dutela aurkitu zuten; horrela ondorioztatu zuten kolesterol asko duen dieta batek hartzaile horien kopurua murrizten duela eta bihotzekoa izateko arriskua handitu egiten dela."}
{"id": "271993", "revid": "28807", "url": "https://eu.wikipedia.org/wiki?curid=271993", "title": "Joseph L. Goldstein", "text": ""}
{"id": "271994", "revid": "512", "url": "https://eu.wikipedia.org/wiki?curid=271994", "title": "G\u00fcnter Herburger", "text": "G\u00fcnter Herburger (Isny, Allg\u00e4u, 1932ko apirilaren 6a - Berlin, 2018ko maiatzaren 3a) alemaniar idazlea izan zen.\nSanskrito-, soziologia-, filosofia-, literatura- eta antzerki-ikasketak egin zituen, Munichen eta Parisen. 1964an \"Eine gleichm\u00e4\u00dfige Landschaft\" \"(Paisaia uniformea) \"argitaratu zuen, bere lehenengo kontakizun-bilduma. Liburuan herri-giro ukigabea deskribatzen du, aldaketetarako lekurik ez baina isilpeko desioz eta beldurrez betea. Eguneroko bizitzako esperientziak kontatzen zituen, giro politikoa eta soziala tartekatuz, lagunarteko tonuan, eta prosa aberatsa erabiliz bere formetan eta gaietan. Gai horiek berak erabiltzen zituen bere poesia-lanetan ere: \"Ventile\" (1966, \"Balbulak\"). Arrakasta handia izan zuen, baita ere, haurrentzat idatzi zituen abentura liburuekin: \"Birne kann alles\" (1971, \"Bonbilla edozertarako gauza da\"). Mundu modernoan bizi den eta era guztietako arazoei aurre egiteko gauza den kale-argi bat da liburu horretako protagonista. Baina G\u00fcnter Herburgerren literaturaren funtsa bere eleberriak dira: \"Die Messe \"(1966, \"Meza\") probintzietako mundu burges txiki batean bizi den pertsona baten ihesaldi ahaleginaren deskribapena; \"Jesus in Osaka\" (1970, \"Jesus Osakan\"), esperantza bakarra haurrak dituen etorkizuneko gizarte bati buruzkoa. 1997an bere trilogiaren lehenengo liburukia argitaratu zuen: \"Flug ins Herz\" \"(Ihesaldia bihotzera)\". Bigarren liburukian \"Die Augen der K\u00e4mpfer\" (1982, \"Borrokalarien begiak\") gauzatutako utopia gisa aurkeztu zuen Alemaniako Errepublika Demokratiko ohia."}
{"id": "271995", "revid": "1545", "url": "https://eu.wikipedia.org/wiki?curid=271995", "title": "Severo Moto", "text": "Severo Mat\u00edas Moto Ns\u00e1 (R\u00edo Muni, Ekuatore Ginea, 1943ko azaroaren 6a -) Ekuatore Gineako kazetaria eta politikaria da.\nBiografia.\nErregimen autonomikoaren azken urteetan (1964-1967), artikulu iraultzaileak idatzi zituen \"Poto-poto\" aldizkarian. Artikulu horietako batzuk Batako irratiko saio baterako erabili zituzten. Irrati horretan kultura- eta folklore-saio bat zuzendu zuen, eta gaztelaniazko saioen esatari izan zen aldi berean.\n1967an beka bat eman zioten Madrilgo Leon XIII.a Fundazioan Kazetaritza ikasteko. Kazetaritza-ikasketak amaitu zituenean, \"Ebano \"aldizkarian hasi zen lanean Ekuatore Ginean. Aldizkari horretako zuzendari eta lehendakaritzako prentsa kabineteko nagusi zela, sei urtez Mac\u00edas Nguemaren kontra aritu zen. Gineako beste hainbat intelektual bezala, esetsi egin zuten eta 1975ean Malaboko poliziak espetxera eraman zuen.\n1979an, estatu-kolpearen ondoren, espetxetik atera zuten eta garrantzizko lekua izan zuen informazio- eta turismo-munduan. 1981ean Obiang Nguema presidenteak herrialdetik irtetera behartu zuen, eta Espainiara joan zen. Handik bost urtera Espainiako gobernuak babes politikoa eman zion.\nMoto Ekuatore Gineako Garapenaren Alderdi demokristauaren sortzaile eta presidente da (1983). 1993. urtean bilera politiko bat egitea lortu zuen 3.000 lagunen aurrean; hala ere, Motoren alderdia ez dute legeztatzen. 1995ean espetxeratu egin zuten berriz ere presidentearen kontra hitz egiteagatik. Baina 1996an aske utzi zuten salaketa bera zuten beste hamalau ginearrekin batera. Gaur egun, Espainian bizi da."}
{"id": "271996", "revid": "6327", "url": "https://eu.wikipedia.org/wiki?curid=271996", "title": "Severo M. Moto Nsa", "text": ""}
{"id": "271999", "revid": "336", "url": "https://eu.wikipedia.org/wiki?curid=271999", "title": "Ove Nyguist Arup", "text": "Ove Nyguist Arup (Newcastle upon Tyne, 1895eko apirilaren 16a - Londres, 1988ko otsailaren 5a) britainiar ingeniaria izan zen.\nDaniarrak zituen gurasoak, eta Kopenhagenen egin zituen lehenik filosofiako eta gero ingeniaritzako ikasketak (1922). Aldi labur batean Alemanian egon ondoren, 1925ean Britainia Handira itzuli zen, ingeniaritza zibilean lan egitera. Urte batzuk geroago, hormigoi armatuaren erabileran aintzindaria izan zen Berthold Lubetkin arkitektoarekin lan egin zuen. Lankidetza horren emaitzak dira, besteak beste, Highpoint izeneko etxebizitza-eraikina (1933) eta Londresko zoologikoko pinguinoen uhaska (1939). 1946an, partzuergo gisa lan egiten duen ingeniaritza-elkartea sortu zuen, Ove Arup &amp; Partners; munduko enpresarik garrantzitsuena da, ingeniaritza zibilaren eta eraikuntza metalikoaren alorretan. 1963az geroztik, arkitektura-sail bat du, unibertsitateko arkitektura-esparruan arrakasta handienak lortu dituena. Enpresa horrek azken hamarkadetako eraikin ezagun gehienetan lan egin du: Sidneyko Opera antzokia, Coventryko katedrala, Parisko Beaubourg Zentroa, Hong Kongeko Bankuaren eta Londresko Lloyds enpresaren egoitzak, Durham ibaiko oinezkoentzako zubia eta abar. Egituren originaltasuna da, hain zuzen, eraikin horien guztien ezaugarri nagusia. Britainia Handian arkitektura-arloko urrezko domina jaso zuen 1963an, eta Sir izendatu zuten 1971n. Danimarkan ere, sari ugari jasotzeaz gainera, 1965ean zaldun eta 1975ean Daniarren Ordenako komandante izendatu zuten."}
{"id": "272000", "revid": "46380", "url": "https://eu.wikipedia.org/wiki?curid=272000", "title": "Vajiravudh", "text": "Phra Bat Somdet Phra Poramentharamaha Vajiravudh Phra Mongkut Klao Chao Yu Hua (), Phra Bat Somdet Phra Ramathibodi Si Sintharamaha Vajiravudh Phra Mongkut Klao Chao Yu Hua () edo Rama VI.a (Bangkok, Siam, 1880ko urtarrilaren 1a - \"ibidem\", 1925eko azaroaren 25a) Siamgo erregea izan zen 1910etik 1925era bitartean.\nBizitza.\nRama V.aren semea eta ondorengoa izan zen, Chakkri dinastiako seigarren erregea. Oxfordeko Unibertsitatean ikasi zuen, eta ikasketa militarrak egin zituen Britainia Handiko armadan. 1903an Siama itzuli zen, eta 1910ean hartu zuen aitaren lekua. Aitaren maila izan ez zuen arren, erreforma garrantzitsuak egin zituen: monogamiaren legearen araberako ezkontza bakarra, gregoriotar egutegia, baztangaren aurkako txertoa ezarri zituen, Thailandiako Gurutze Gorria sortu zuen, eta biztanle guztiak abizena erabiltzera behartu zituen. 1917an Bangkoken Txulalongkor Unibertsitatea sortu zuen, Siamgo lehena, eta lehen mailako nahitaezko hezkuntza ezarri zuen.\nBeste neurri batzuek (joko- eta opio-etxeak debekatzea, adibidez) herriaren haserre bizia piztu zuten, ordea. Britainiarren modu eta ohiturei zien gehiegizko atxikimenduak gero eta urrunago ezarri zuen Siamgo herriarengandik. Bere herriaz fidatzen ez zela, bere babeserako guardia sortu zuen, eta absolutismoaren aldera jo zuen. Kanpo-politikan, aliatuen alde jardun zuen Lehen Mundu Gerran, eta haien esanetara mugitu zen alde guztietan.\nIdazle eta itzultzaile oparoa izan zen, bestalde. Dramak ondu zituen, batez ere; berrogeita hamar obratik gora idatzi zuen, eta ingeles eta frantsesez idatziriko ehun obra pasa (Shakespeareren obra batzuk, besteren artean) itzuli zituen thaierara."}
{"id": "272001", "revid": "512", "url": "https://eu.wikipedia.org/wiki?curid=272001", "title": "Mack Sennett", "text": "Mack Sennett (Michael Sinnott jaioa; Richmond, Quebec, \u2013 Woodland Hills, Kalifornia, ) Estatu Batuetako zinemagilea izan zen. Antzezlea, zuzendaria eta produktorea izan zen. Music-hallean lan egin zuen zineman hasi aurretik. 1909an eta 1910ean, Griffithen film barregarrietan lan egin zuen, antzezle gisa. 1912an, Keystone Comedies Corp. produkzio-etxea sortu zuen, Estatu Batuetako zinema mutu barregarriaren eskolan garrantzi handia izan zuena. 1915ean, Triangle-Keystone enpresa sortu zuen, Griffithekin eta Incerekin batera. Antolatzaile bikaina izan zen, talentu handiko antzezle berriak ezagutarazi zituen, eta umore estilo berezi bat sortu zuen, basatia eta absurdoa, egunerokotasunari atxikia, harrapaketan eta ihesean, bata besteari lotutako gag-etan eta etengabeko txikizioan oinarritua. Ospe handia izan zuten antzezleak kontratatu eta ezagutarazi zituen: Charles Chaplin, Roscoe Arbuckle (Fatty), Ben Turpin, Harry Langdon, Wallace Beery... Polizia-talde bat (Keystone Cops) eta suhiltzaile-talde bat sortu zituen, benetako gertakizunetara bidali ondoren, bere film barregarrietan agertzen zirenak. Berak sortutako \"Bathing Beauties\" emakume-taldeak (Gloria Swanson tartean, besteak beste) erotismo kutsua eman zien bere film askori. Arrakasta handia izan zuen, eta eskandalua ere sortu zuen. 1914tik aurrera, zuzendaritza utzi, eta filmak gainbegiratzeari ekin zion. Zinema soinuduna hasi zenean, haren zinemagintza gainbeheran zegoen, eta 1935ean, zinema utzi zuen. 1100 bat film egin zituen."}
{"id": "272002", "revid": "46380", "url": "https://eu.wikipedia.org/wiki?curid=272002", "title": "Robert Delaunay", "text": "Robert Delaunay (Paris, 1885eko apirilaren 12a - Montpellier, 1941eko urriaren 25a) frantziar margolaria izan zen. Sonia Delaunay-ren senarra izan zen.\nGauguin eta Seuraten neoinpresionismoaren eraginpean lanean hasi ondoren, 1908tik aurrera, Cezanneren obrak balio berezia hartu zuen, eta ikerketa kubisten bidetik abiatu zen, Gleizes, Metzinger, Le Fauconnier eta L\u00e9gerrekin batera. Formen bereizketa egin zuen \"Saint-Sev\u00e9rin\" (1909), \"Les Tours de Laon\" (1910-1912), \"La Ville de Paris\" (1910-1912) eta \"La Tour Eiffel\" (1910) sailetan. Kubistek ez bezala, argiak formak hautsi eta dinamismoa kolorearen bidez jasotzen duela proposatu zuen Delaunayk, bere burua kubismoko heretikotzat joaz. Delaunayren obrek Kandinsky eta Kleeren interesa piztu zuten.\n1911 eta 1912. urteetan, erakusketa batzuk egin zituen Munichen, \"Der Blaue Reiter\" taldearen eskutik, eta Berlinen 1913an, \"Sturm\" talde espresionistak deituta. \"F\u00eanetres et Disques circulaires\" saila dela eta (1912), Delaunayk gai figuratiboak eta ikuspuntu espazialak utzi eta kolorea, diskoetan barneraturiko kolorea, bihurtu zuen konposizioaren osagarri nagusi, era horretan arte abstraktuari sarrera eginez. 1930era arte, irudiak eta gaiak erabili zituen batzuetan (\"Portraits\", \"Coureurs,\" 1924-1926). Arte ez-figuratiboan, sail polikromoak gero eta konplexuago bihurtu zituen (\"H\u00e9lices\", 1923; \"Joie de vivre\", 1930; \"Rythmes sans fin\", 1933-1934). Delaunayren obrak bizitasun berria eman zien muralei (\"D\u00e9coration des pavillons des chemins de fer et de l\u00b4air\", 1937)."}
{"id": "272003", "revid": "119347", "url": "https://eu.wikipedia.org/wiki?curid=272003", "title": "Magdalena Abakanowicz", "text": "Marta Magdalena Abakanowicz-Kosmowska (Falenty, 1930eko ekainaren 20a - Varsovia, 2017ko apirilaren 20a) poloniar eskultorea izan zen.\nAristokrata-familia batean jaio zen, eta Bigarren Mundu Gerraren eta Gerra Hotzaren gertakari gogorrenak bizi izan zituen. 1950-1954 bitarteko urteetan Varsoviako Arte Ederretako eskolan ikasi zuen, eta pinturaren munduan sartu zen. 1962an Maria Laskiewicz eskultoreak Lausannako Tapizen Nazioarteko Bi Urteko erakusketarako proposatu zuen Abakanowicz eta \"Forma zurietako konposizioa \"lanarekin aurkeztu zen. Haren lanak berehala izan zuen arrakasta, izan ere, bere erliebe formek hautsi egiten zuten frantses tradizioa. Aipagarriak dira materialarekin egin zituen berrikuntzak eta lortzen zituen kontrasteak. 1970eko hamarraldiaren hasieran, ordea, soketan oinarritu zen haren lana. 1973. urtetik aurrera gai landugabeak erabili zituen bere eskulturetan: zaku ehunak, jutea. Teknika-aldaketa horrekin aldi berri bat hasi zuen, \"Alterazioak \"(1973-1982) lanak erakusten duenez. 1985. urtetik aurrera, ustel daitezkeen gaiak baztertu gabe, aire libreko eskultura handiak egiten hasi zen, brontzea, harria eta zura erabiliaz; hogeita hamar irudi osatu zituen brontzez \"(Katarsis). \"1986-1991 urteen bitartean \"Jendetzak \"saila osatu zuen, berrogeita hamar-hirurogei irudi azefaloz osatua. Zenbait urte eta gero, lan erraldoiak egin zituen: \"Dragoiaren espazioa \"(1988, Seuleko olinpiar parkerako). Abakanowiczek, oinarrian, lan originala osatu zuen, ezin sar daitekeena joera eta moda jakinen barruan."}
{"id": "272005", "revid": "58701", "url": "https://eu.wikipedia.org/wiki?curid=272005", "title": "Guy de Maupassant", "text": "Guy de Maupassant (Ch\u00e2teau de Mirosmenil, Tourville-sur-Arques, Normandia, 1850eko abuztuaren 5a - Paris, 1893ko uztailaren 6a) frantziar idazlea izan zen.\nBizitza.\nHaurtzaro eta gaztaroa.\nHenri-Ren\u00e9-Albert-Guy de Maupassant Miromesnil-go gazteluan edo Normandiako F\u00e9camp herrian jaio zen, 1850eko abuztuaren 5ean, ez baita gauza segurua.\nHamabi urte zituelarik, gurasoak bereizi egin ziren, eta bi semeak amarekin geratu ziren F\u00e9campen. Gurasoen arteko iskanbilak eta liskar bortitzak barren-barrenean markaturik geratu ziren harengan. Hamahiru urte zituela, Yvetoteko elizaren eskolan sartu zuen amak, ikasketak egin zitzan, eta han aritu zen hemezortzi urterekin \"bertso gordin\" batzuengatik kanpora bota zuten arte.\nUdako oporrak \u00c9tretaten igarotzen zituen amonarekin. \u00c9tretateko bainutegia bolada bete-betean zegoen urte horietan, eta han biltzen ziren kazetariak, idazleak, margolariak: Corot, Courbet, Monet... Han Charles Swinburne olerkari ingelesa itotzetik salbatu zuen: horren esker onez emandako bazkarian tximu xigortua janarazi, eta Maupassanten ipuinetan behin baino gehiagotan aipatzen den larrutuaren eskua opari gisa eman ziona. Swinburne olerkari \"madarikatuaren\" itzala izan zen, hain zuzen, Schopenhauer filosofoarenarekin batera, Maupassanten barne-bidaietako beste bidelagun nagusietako bat.\nElizaren eskolatik bota eta 1869an Parisa zuzenbide-ikasketak egitera joan bitartean, Rouengo \"Corneille Lizeoan\" erretorikako ikasle egin zituen hamalau hilabeteak erabakigarriak izan ziren Maupassanten bizitzan. Orduan ezagutu zituen bere literaturako bizitzaren nondik norakoak markatu zizkioten bi pertsonak: Louis Bouilhet olerkaria eta Gustave Flaubert, Maupassanten amaren eta haren familiaren aspaldiko adiskidea. Haiekin, sarri-sarri Rouenera joan eta auzo ilunetako fama txarreko kaleetan ibiltzea atsegin izan zuen.\nHelduaroa.\n1870eko udan, Frantzia-Prusia Gerrak harrapatu zuen, eta soldadu egon zen 1872ko azarora arte. Esperientzia gogorrak igaro behar izan zituen, ipuin eta istorio askotan aipatu zituenak: \"Boule-de-Suif\" (\"Mari Gizen\"), \"Mademoiselle Fifi\" (\"Fifi andere\u00f1oa\"), \"La M\u00e8re Sauvage\", \"Le P\u00e8re Milon\", \"Deux Amis\", banaka batzuk baizik ez aipatzearren.\nGarai horretarako erabaki sendoa zuen literatura idazten jarduteko. Bizibidea izateko, Itsas Armadako Ministerioan sartu zen funtzionario (1872-1878), eta gero Irakaskuntza Publikoko Ministerioan (1878-1880). Esperientzia luze aspergarri horretan ikasiak sarritan agertu ziren haren obretan, \"Bel-Ami\"n eta Parisko ipuin-zikloan, batez ere.\nBitartean, Flaubert Maupassanten karrera literarioa bultzatzeko prest agertu zen. Bi baldintzarekin: etenik gabe idaztekoa, eta esan arte ez argitaratzekoa. Maupassantek gogoz onartu zuen egitarau gogor hori, eta zintzo bete ere, bete zuen, ia salbuespenik gabe. Lan, ikasketa, kirol eta lagunarteko jostaketarako urteak izan ziren haiek, gizon azkar, indartsua baitzen Maupassant: igerilari trebea, arraunlari bizkorra, jostatzeko zalea. 1877rako, sifiliaren seinaleak agertu zitzaizkion: gaitz horrek heriotzaraino lagundu zion.\nLagunarte literarioetako kide izan zen: Flaubert. Haren bitartez, Turgenev, Edmond de Goncourt, Zola ezagutu zituen, eta gazteagoen artean, Huysmans, C\u00e9ard, Alexis, Hennique eta Mirbeau.\n1880ko apirilean, azkenik, Flaubertek argitaratzeko baimena eman zion. Aldi berean argitaratu zituen, alde batetik, poema-liburu bat, kritikak goraipatua, eta Zolak antolatutako \"Soir\u00e9es de Medan\" (\"Medango arratsak\") talde-lana, Zolaren beraren eta Huysmans, Ceard, Hennique eta Alexisen beste zenbait lanez gainera, Maupassanten \"Boule-de-Suif\" (\"Mari Gizen\") dakarrena. Flaubertek ordu arte Maupassanten lanei buruz oso iritzi zorrotza agertu zuen arren, maisulantzat goraipatu zuen lan berria. Orduantxe, ordea, 1880ko ekainaren 8an, Flaubert hil zen.\n\"Mari Gizen\" bat-bateko arrakasta izan zen. Argitalpen-saila izan zuen oso aste gutxitan. Maupassantek Ministerioko lana utzi ahal izan zuen. Bat-batean ospetsu egin zen. Egunkariek eskuetatik kentzen zizkioten ipuinak eta kronikak. Handik aurrera literaturak, kazetaritzak eta bidaiek hartuko zuten Maupassanten denbora guztia. Kronikagile aritu zen \"Le Gaulois\" egunkarian, 1880tik 1888ra, \"Gil Blas\" egunkarian, 1881etik aurrera, eta, aldian behin, \"Le Figaro\" egunkarian. Ipuin eta eleberri guztiak egunkarietan argitaratu ziren, liburu gisa argitaratu aurretik.\nMaupassantek arrakasta zuen gizarte-bizitzan: aberastua, ongi ordaindua (200-300 libera ordaintzen zizkioten kronikak, 1885az gero), ate guztiak zabalik. Osasunak ordea, ez zion lagundu: sasoiko gizona izana elbarritzen ari zen, gaztarotik zetorkion sifiliak eta amaren aldetik herentziaz zetorkion neurosirako joerak elkar indartuta. Perlesiaren izumenak, begietako arazoak, hotzerako sentiberatasunak, gaitzen kontra hartzen zituen bromuroen, eterren, opioaren gehiegikeriek ahultzen zuten, eta etsipenera eramaten. Beheraldi horren guztiaren, eromenerako bide horren kronika analitiko zehatz ohartuak dira garai horretan idatziz zihoan geroz eta kontaera ilunagoak, etsipenez beteagoak.\nSormena agortzen ari zitzaiola iruditu zitzaionean, egiaz erotu zen. 1882ko urtarrilaren lean bere buruaz beste egiten ahalegindu zen. Hilaren 7an Passyko erietxean sartu zuten, eta ez zen bere onera itzuli, hurrengo urteko ekainaren 6an, gorputz guztia perlesiak hartuta, hil zen arte. Zolak egin zuen haren hiletetan agur hitzaldia, Idazleen Elkartearen izenean.\nMaupassanten lan literarioa.\nHamabost ipuin-bilduma (hirurehundik gora ipuin), sei eleberri, hiru bidaia-liburu, bi antzerki-obra, ehunka kronika, hamabi urtetan. Eta hori guztia gizarte-harreman etengabeen eta bidaien artean. Datu soil horiek erakuts dezakete Maupassanten sormena, lanerako lehia zenbaterainokoa zen.\nEsan daiteke Maupassanten bizitzak berak baldintzatzen diola obra. Ez da zuzenean Maupassanten autobiografia, oso gutxitan adierazten baititu zuzenean bere bizikizunak, baina Maupassanten obra gehienak haren barne-bidearen isla dirudi, ia hasieratik dituen gaien inguruan gero eta estuago korapilatua.\nObra laburrak dira, zati motzak, oso antzekoak, estiloaren bilakaera sumatzen ez zaienak, gai bertsuen inguruan moldatuak gehienak: gizakien arteko komunikazioaren ezintasuna, zoritxarreko maitasunak, familiaren desegitea, gerra, eromena, heriotza, gizarte hipokritaren kritika errukigabea. Gertaldien inguruneak ere ez dira asko: Normandiako laborariak, Parisko gizartea, bere handiki, funtzionario eta prostitutekin.\nAzken urteetan, ordea, zertxobait aldatzen hasi zen Maupassanten produkzioa. Mesprezuaren lekua halako erruki-edo batek hartzen du, kritika sozial gutxiago ageri da, eta leku gehiago uzten zaie pertsonaien barne-dramei. Eta horretxen ondorioz, agian, ipuinen lekua eleberriek hartzen dute, gero eta gehiago: \"Une vie\" (1883, \"Bizitza bat\"), \"Bel-Ami\" (1885), \"Mont-Oriol\" (1887), \"Pierre et Jean\" (1888 \"Pierre eta Jean\"), \"Fort comme la mort\" (1889, \"Heriotza bezain indartsu\"), \"Notre C\u0153ur\" (1890, \"Gure bihotza\").\nAldaketa horiek guztiak azalekoak dira, ordea, mamiarenak bainoago, mami bera baitago Maupassanten obra guztietan: gizonak gainetik kendu ezin duen eta beti zoritxarrera eramango duen patu gaiztoaren etsipen gero eta argiagoa. Maupassantek uste oso-osoa du tranpa bat dela itxaropena. Ezin da galdu harrapaturik gauzkan ilunpetik, barrunbe itxitik, libre irten eta askatuko garen esperantza, horretan ahalegintzen gara geure baliabide apurrez; baina lortu dugula uste dugun unean berean, bat-batean eta bortizki ixten zaigu itoko gaituen lakio absurdua.\nEgiaz gizon eta libre izaten uzten digun patu gaizto hori bazter guztietan ageri da haren obran. Ez da definitzen, ordea, ez du itxura jakinik, \"Le Horlako\" (1887, \"Horla\") lausotasuna bera izatera iristen da: norberaz kanpokoa baldin bada, ezin da ulertu; barnekoa baldin bada, ezin da menderatu.\nEzkortasun hori ez daiteke pareka, hala ere, haren garaiko gizarteak nozitu zuen \"mal du si\u00e8cle\" harekin, gizartearen patua, gizartearen izaera eta etorkizuna eskuetatik joanak zituela sentitzen zuen gizarte hark nozitzen zuen etsipenarekin. Bestelako etsipen sakonagoa ageri da Maupassanten obretan, egilearen beraren nortasunean errotua.\nLeku askotan arrazoitzen du Maupassantek patu irrazional hori, Schopenhauerren eragin aitortu batez. Hain zuzen ere, itxaropena tranpa den bezala, logika ere tranpa da. Harrapaturik gaude, ezin dugu ezagutu (\"Magnetismoa\", \"Saint Michel mendiko elezaharra\", \"Horla\"). \"L'inutile beaut\u00e9\"n laburbiltzen du, beharbada, ongien Maupassantek munduaz eta izateaz duen pentsamendua:\nIpuinak.\nMaupassantek ez zituen inoiz bereizi \"conte\" eta \"nouvelle\". Istorio labur guztiei \"nouvelle\" deitu zien beti: beraz, hemen \"ipuin\" deituko diegu, erosotasunagatik. Hamahiru bilduma argitaratu zituen, 306 ipuin, guztira. Kopuru horrek, besterik gabe, literaturaren historiako ipuingile oparoenen artean jartzen du Maupassant:\nEsan den bezala egunkarietan argitaratu ahala egindako bildumak dira aipatu diren hauek. Ez dira, beraz, bilduma tematikoak.\nEuropako ipuin modernoa egunkariekin sortu zen, egunkarietan argitaratzeko idazten ziren gehienbat ipuinak (XIX. mendearen bukaeran eta XX.aren hasieran, batez ere). Horrek baditu bere ondorioak, jakina. Egunkariak luzera jakin bat eskatzen du, irakurle jakin bat jartzen du, eta gai jakin batzuk proposatzen.\nExotismoa da arau nagusia. Maupassantek normandiarren ipuinak idazten zituenean, Parisen zituen irakurleak. Atzerria eta mundu arrotza ere mundu exotikoak dira. Fantasiazko mundua, hain zuzen, mundu normalaren ertz-ertzean dagoen errealitate bat da. Maupassanten ipuinak oso modu errealistan aurkezten du eguneroko mundua, eta poliki-poliki arrotz bihurtzen du. Ziurtasun guztiak zalantzan jartzen ditu.\nMaupassanten ipuinetako gaiak hiru multzo handitan sailkatu ohi dira: Normandiako ipuinak, Parisko ipuinak (Parisko erdi-mailako klaseei eta funtzionarioei buruz) eta fantasiazko ipuinak (izumenezkoak, ankerkeriazkoak). Gaiez, kokalekuz, anekdotaz desberdinak. \"A posteriori\" irakurrita, sortzez iturburu beretik sortuak, antolamenduz helburu berera bideratuak: etsipenetik etsipena adieraziz, etsipena gainditzeko ekimen etengabeak."}
{"id": "272006", "revid": "336", "url": "https://eu.wikipedia.org/wiki?curid=272006", "title": "Max Scheler", "text": "Max Scheler (Munich, Alemania, 1874ko abuztuaren 22a - Frankfurt am Main, Alemania, 1928ko maiatzaren 19a) alemaniar filosofoa izan zen. Edmund Husserlen fenomenologia garatu zuen bere lanetan. Jenako Unibertsitatean ezagutu zuen Husserlen obra.\nBiografia.\n1907tik 1910era bitartean, Municheko Unibertsitateko irakaslea izan zen, eta 1910. urtetik aurrera, Berlinen hartu zuen bizilekua, idazteko asmoz. 1917. urtea baino lehen idatzi zituen bere obra garrantzitsuenak, eta urte hartan hasi zen diplomatiko gisa Alemaniako Kanpo Arazoetarako Ministerioarentzat lanean, Genevan eta Hagan. 1920. urtean teoria bakezaleak azaldu zituen eta katoliko bihurtu zen, eta 1924an munduaren ikuspegi panteista aldarrikatu zuen.\nSchelerrek bihotzaren (\"F\u00fchlen\") edo senaren emozioen fenomenologia landu zuen; objektuak \"etikoak\" dira aldez aurretik, balio objektibo aldaezina dute, eta hierarkia baten arabera ordenatzen dira. Kanten filosofian ez bezala, formen etikaren ordez balioen etika materiala da nagusi Schelerrenean. Jainkoa edo goreneko pertsona da Schelerren sistemaren giltzarria. Geroko urteetan, ordea, ikuspegia aldatu eta gizakia ezarri zuen Jainkoaren lekuan.\nObra nagusiak: \"Der Formalismus in der Ethik und die materiale Wertethik\" (1913-1916, \"Formalismoa etikaren alorrean eta balioen etika materiala\"), \"Wesen und Formen der Sympathie\" (1923, \"Sinpatiaren izaera eta formak\"), \"Die Wissensformen und die Geselschaft\" (1926, \"Ezagutzaren formak eta gizartea\"), \"Die Stellung des Menschen im Kosmos\" (1928, \"Gizakiaren lekua munduan\")."}
{"id": "272007", "revid": "56334", "url": "https://eu.wikipedia.org/wiki?curid=272007", "title": "Joseph Hooton Taylor, Jr.", "text": "Joseph Hooton Taylor, Jr. (Filadelfia, Pennsylvania, AEB, -) estatubatuar fisikaria da.\nBiografia.\nKuakero familia batean hazi eta hezia. Familiak New Jerseyn zuen baserri batera joan ziren bizitzera berak zazpi urte zituela. Eskola-urteetan izadiarekin eta zientziekin zerikusia zuen gauza orori buruzko jakin-nahia piztu zitzaion. Irrati, telebista eta bestelako tresna elektroniko hondatuekin jolasean eta esperimentuak egiten ibili zen anaiarekin batera. Kuakeroen beste erakunde batzuetan sakondu zituen ikasketak, Moreston Schoolen eta Haverford Collegen, besteak beste. Matematika, fisika eta kimika landu zituen bereziki, zientzia zer eta zertarako zen aurkitzen hasi zenarekin batera. Bere graduazio-proiekturako irrati-elektronikako ezagutza praktikoak ikerkuntza zientifikoarekin elkartzea pentsatu zuen eta irrati-teleskopio bat eraiki zuen, eskolan erabilitako liburu zahar baten eta irrati-astronomiari buruzko beste baten laguntzarekin. Gero, Harvarden sartu zen, astronomia, fisika eta matematika aplikatuen sailean, eta bere bizitzako lanik gogorrenetako bat egin zuen: irrati-astronomiari buruzko ikerkuntza-tesia, aurrerago pulsarrez egin zituen ikerketetarako oso baliagarria.\nAzkeneko urteotan Massachusettseko eta Princetongo unibertsitateetan aritu da lanean, goi-mailako beste zientzialari batzuekin batera. Hain zuzen ere, horietako batekin batera, Allan Hulserekin batera irabazi zuen 1993ko Fisikako Nobel Saria pulsarrei buruz egindako ikerkuntzengatik."}
{"id": "272008", "revid": "28807", "url": "https://eu.wikipedia.org/wiki?curid=272008", "title": "Joseph Hooton Taylor", "text": ""}
{"id": "272009", "revid": "105290", "url": "https://eu.wikipedia.org/wiki?curid=272009", "title": "Erromatar zuzenbide", "text": "Erromatar zuzenbidea Antzinako Erromako legedia, Erromako Inperioa sortu zenetik Sortaldeko Inperioa desagertu zen bitartean indarrean iraun zuena. Lege-sistema horrek eragin handia izan du bai mendebaleko herrietako legedietan eta baita ekialdeko herri batzuetan ere.\nErromatar legediaren lehenengo bilduma \"Hamabi Taulak\" dira (K.a. 451-450); horien bidez, ordura arte patriarken familiako pontifizeen eskuetan egon ziren arauak ezagutzera eman ziren. Erromako Foroan ezarri zituzten zurezko eta brontzezko taulak, herritar guztien eskura. Erromatar zuzenbideak ondareei buruzko gaiak hartzen ditu kontuan (oinordekotzak), betebeharrei buruzkoak (hitzarmenak, maileguak...), ondasun eta jabetzazkoak, eta pertsonei buruzkoak.\nHasieran, Erroma hiri txikia zenean, legeak hiritarrentzat izaten ziren (\"ius civile\") eta ez atzerritarrentzat. K.a. III. mendearen erdian Erromak indar hartu zuen, eta jende (\"peregrini\") mota asko bertaratu zen. Horientzat legedi berriak egin zituzten (\"ius gentium\"). Hala ere, mende horretan zehar batu egin ziren bi legediak, eta hiritar guztientzat legedi bakarra erabili zen. Harrezkero Zuzenbide Erromatarra korapilatu, ugaritu eta zaildu egin zen, eta legegizonak behar izan ziren legeak argitzeko.\nK. o. V. mendera arte legeak bildu eta errazteko zenbait ahalegin egin ziren arren, Justiniano I.a enperadoreak lortu zuen 529an lege guztiak \"Codex Constitutionum\"ean biltzea, eta hori da Erromatar Zuzenbidearen iturri nagusia."}
{"id": "272010", "revid": "10891", "url": "https://eu.wikipedia.org/wiki?curid=272010", "title": "Edmundo Flores", "text": "Edmundo Flores (1919ko maiatzaren 20a - 2003) mexikar ingeniaria eta idazlea izan zen.\nIngeniari agronomo ikasketak egin zituen Nekazaritza Eskola Nazionalean. Ekonomia doktore egin zen Wisconsineko Unibertsitatean (1944). Unibertsitateko irakaslea eta Nazio Batuetako Erakundeko aholkularia izan zen. V\u00edctor Paz Estenssororen agintaldiko Boliviako gobernuan aholkulari izan zen nekazaritza erreformarako gaietan. Bestalde, hainbat erakunde eta enpresa pribatutako aholkulari izan zen, eta hainbat kargu bete zituen. Zientzia aldizkarietan ere parte hartu zuen, bai Mexikon bai Mexikotik kanpora. Bere idazlanetan behaketa zorrotza da ezaugarri nagusia, eta Mexikoko giroa batetik eta bestetik, bere pentsamendua, bere ikuspegia eta bere egoera erakusten ditu. Saiakera lanen artean aipagarriak dira: \"Vieja revoluci\u00f3n, nuevos problemas\" (1969, \"Iraultza zaharra, arazo berriak\"), \"Desarrollo agr\u00edcola\" (1972, \"Nekazaritzaren bilakaera\"), \"La alimentaci\u00f3n, problema mundial\" (1975, \"Elikadura, mundu osoko arazoa\"), \"La ciencia y la tecnolog\u00eda en M\u00e9xico\" (1982, \"Zientzia eta teknologia Mexikon\"), \"\u00bfPor qu\u00e9 la crisis y c\u00f3mo remediarla?\" (1984, \"Zergatik krisia eta nola konpondu\"). Autobiografia batzuk ere idatzi ditu:\" Historias de Edmundo Flores. Autobiograf\u00eda 1919-1950 \"(1983, \"Edmundo Floresen Istorioak. Autobiografia 1919-1950 \"), \"Antesalas del poder. Autobiograf\u00eda 1950-1973\" (1986, \"Aginpidearen bezperak. Autobiografia 1950-1973\"). Ipuin liburu bat ere badu: \"Las moscas\" (1967, \"Euliak\")."}
{"id": "272011", "revid": "1545", "url": "https://eu.wikipedia.org/wiki?curid=272011", "title": "Gustavo Guti\u00e9rrez", "text": "Gustavo Guti\u00e9rrez (Lima, Peru, 1928ko ekainaren 8a) teologo bat da. 1959an apaiztu zen. Teologia-ikasketak egin zituen Lyon eta Lovainako unibertsitateetan. Gero teologiako eskolak eman zituen Limako Unibertsitate Katolikoan. 1971n \"Teolog\u00eda de la liberaci\u00f3n\" \"(Askapenaren teologia)\" argitaratu zuen, XX. mendeko bigarren erdiko obra teologiko zabalduena eta eztabaidatuena, segur aski. Obra horretan Guti\u00e9rrezek dio justiziaz aritzea dela kristauaren eginbide nagusia eta salbamena lortzeko bidea. Justiziaz aritzeko gizabanakoek elkartasuna agertu behar diete injustizia pairatzen dutenei: pobreei. Liburua marxismoak pobretasunaz egiten duen azterketan oinarritzen da. Horrek, batetik, eta klase borrokaren alde agertzeak, bestetik, Vatikanoaren haserrea piztu zuen. Guti\u00e9rrezen lanak gero eta babes gutxiago izan du erakundeen aldetik, batez ere Liman artzapezpiku berria izendatu zutenez geroztik, Guti\u00e9rrezen ikuspegiaren guztiz kontrakoa baita hura. Lan nagusiak: \"Reinventar el rostro de la Iglesia\" (1968, \"Elizaren aurpegia berrasmatu\"), \"Teolog\u00eda de la liberaci\u00f3n\" (1971, \"Askapenaren teologia\"), \"La fuerza hist\u00f3rica de los pobres\" (1979, \"Pobreen indar historikoa\"), \"La liberaci\u00f3n por la fe\" (1983, \"Askapena fedearen bitartez\"), \"Job. Hablar de Dios a partir del sufrimiento del inocente\" (1986, \"Job. Jainkoaz hitz egitea hobengabearen sufrimendutik\") eta \"Dios o el oro de las Indias occidentales: 1492-1992\" (1989, \"Jainkoa edo Mendebaldeko Indietako urrea: 1492-1992\"). 2009. urtean, Yaleko Unibertsitateak doctor honoris causa izendatu zuen."}
{"id": "272012", "revid": "96586", "url": "https://eu.wikipedia.org/wiki?curid=272012", "title": "Alberto Miralles", "text": "Alberto Miralles Grancha (Elx, Alacant, Espainia, 1940ko irailaren 23a - Madril, Espainia, 2004ko martxoaren 3a) espainiar idazle, antzerki egile, egokitzaile eta zuzendaria izan zen.\nBiografia.\nIndustria Ingeniaritza Teknikoko titulua eskuratu zuen 1963an Bartzelonako Unibertsitatean, Arte Dramatikokoa 1966an Bartzelonako Goi Mailako Eskolan, eta Filologia Erromanikoan lizentziatu zen 1973an hiri bereko Unibertsitate Zentralean.\nInterpretazioko irakasle-lanetan aritu zen 1968-1975 bitartean Bartzelonako Aktoreen Estudioan, eta Madrilgo Taller de Artes Imaginariasen 1978-1980 artean. Antzerki Egileen Elkarteko idazkari nagusi kargua izan zuen, eta horrez gainera, 1968an sortu zuen \"C\u00e1taro\" izeneko antzerki-konpainia zuzentzen ere jardun zen.\n1961az geroztik antzerki-sari ugari jaso zituen. Kabaret ikuskizunak nahiz \"Eres un desalmado\" (1980) filmaren gidoia eta J. Hidalgoren \"La pantalla diab\u00f3lica\"ren elkarrizketak (1978) ere egin zituen. Antzerki-zuzendari gisa, berriz, Adolfo Marsillachen laguntzaile-lanetan hasi zen 1968an, eta harrezkero antzezlan ugari zuzendu zituen. \"C\u00e1taro\" eta \"Compa\u00f1\u00eda trabalenguas\" taldeen eszena-zuzendaria ere izan zen, eta Shakespeare, Lope de Vega, Calder\u00f3n de la Barca eta hainbat egile ezagunen obren egokitzapenak egin zituen.\nBestalde, antzerkiari buruzko zenbait saiakera argitaratu zituen, eta artikulu ugari egunkari eta aldizkarietan. Bi eleberri sortu zituen: \"Una semana pintada de negro\" (1983, \"Beltzez margoturiko aste bat\"), eta \"Mi pa\u00eds es tu piel\" (1989, \"Nire herria zure azala da\"). Egin zuen azkeneko obra \"Juegos prohibidos\" (2001) izan zen. 2004. urtean birikako minbiziak jota hil zen."}
{"id": "272014", "revid": "28807", "url": "https://eu.wikipedia.org/wiki?curid=272014", "title": "Alberto Miralles Grancha", "text": ""}
{"id": "272015", "revid": "58701", "url": "https://eu.wikipedia.org/wiki?curid=272015", "title": "Milton Babbitt", "text": "Milton Byron Babbitt (Filadelfia, AEB, 1916ko maiatzaren 10a - Princeton, New Jersey, 2011ko urtarrilaren 29a) Estatu Batuetako musikagilea izan zen.\nBiografia.\nRoger Sessions musikagile estatubatuarraren ikaslea izan zen, eta Princetongo Unibertsitateko irakasle izendatu zuten 1938an. 1943-1945 bitartean eta unibertsitate hartako Matematika Fakultateko kide zela egin zituen ikerlanen ondorioz, \"Egitura finkoaren eginkizuna sistema dodekafonikoan\" artikulua argitaratu zuen 1946an, Sch\u00f6enberg musikagilearen konposatzeko metodoari buruzko lehen ikerketa zentzuzko eta sistematikoa.\n1959an, New Yorkeko Columbia Unibertsitatean Columbia-Princeton Musika Elektronikoaren Zentroa sortu zuenetako bat izan zen, eta 1950eko eta 1960ko hamarkadetan musika jasoan elektronika erabiltzen zutenen musikagile nagusietako bat.\nHasieran Var\u00e8se eta Stravinskiren musikak erakarri bazuten ere, konposatzaile gisa Webernen eta Sch\u00f6enberg beraren sistema konbinatorioak hedatu eta sintetizadorea musika jotzeko eta konposatzeko tresna bihurtu zuen; musikagileak konposizio-oinarriei buruzko erantzukizun eta kontrol guztiak bere gain hartu behar dituela ere tinko defendatu zuen beti.\nBabbitten lanik ezagunenak dira: \"Ensembles for Synthesizer\" (1962-1964), sintetizadorez bakarrik jotzeko; \"Philomel\" (1964) sopranoek kantatu eta sintetizadorez jotzeko; \"Small Concert for Violin Orchestra and Synthesized Tape\" (1976) eta \"Ars combinatoria\" (1981).\n1982an Pulitzer Fundazioaren aipamen berezia jaso zuen musikari eskainitako urteetako lanarengatik."}
{"id": "272016", "revid": "28807", "url": "https://eu.wikipedia.org/wiki?curid=272016", "title": "Milton Byron Babbitt", "text": ""}
{"id": "272017", "revid": "56334", "url": "https://eu.wikipedia.org/wiki?curid=272017", "title": "Ramon Ortiz de Zarate", "text": "Ramon Ortiz de Zarate Martinez de Galarreta (Arriola, Asparrena, Araba, 1817ko martxoaren 22a - Gasteiz, Araba, 1883ko abuztuaren 12a) idazlea, legegizona, hizlaria eta euskaltzalea izan zen. Gasteizen egin zituen Zuzenbide ikasketak. Arabako kontseilari izendatu zuten 1845. urtean, eta Gasteizko udaleko prokuradore sindiko nagusi 1848an.\n\"Consejos al pueblo vascongado\" argitaratzen hasi zen, Arabako tradizioak jendaurrean ezagutarazteko asmoz. Harrera ezin hobea aurkitu zuen argitalpen horrek Ortiz de Zarateren herrikideen aldetik, baina foruen aldeko idatziok kontserbadoreen eta Madrilgo Gobernu Zentralaren haserrea piztu zuten, eta argitalpenak erretiratzeko agindua eman zioten. Halere, ez zuen etsi, eta Hego Euskal Herriko foruen eta interesen alde egin zuen. \"El Bolet\u00edn del Comercio\" Bilboko aldizkarian hasi zen idazten.\n1858. urtean Gorteetako diputatu hautatu zuten, eta 1861ean Arabako diputatu nagusi izendatu zuen Herrialdeko Batzordeak. 1867. urtean \"El Fuerista\" egunkaria sortu zuen. Arabako matxinada karlistaren ondorioz, 1873. urtearen hasieran Frantziara erbesteratu zen, eta Karlos erregegaiaren mendeko jarri zen. 1874. urtean O\u00f1atiko Auzitegi Goreneko lehendakari izendatu zuten.\nGerraren amaieran (1876), foruak indargabetu zituztenean, haien defentsan hasi zen berriro ere, eta diputatu hautatua izan ondoren, Madrila jo zuen. Baina Gorteetan zela, konortea galdu zuen eta Gasteiza itzuli behar izan zuen. Handik gutxira hil zen, 66 urte zituela. Lan ugari idatzi zituen, lege eta historia gaien ingurukoak."}
{"id": "272018", "revid": "6327", "url": "https://eu.wikipedia.org/wiki?curid=272018", "title": "Ram\u00f3n Ortiz de Z\u00e1rate", "text": ""}
{"id": "272019", "revid": "58701", "url": "https://eu.wikipedia.org/wiki?curid=272019", "title": "Luis Antonio de Villena", "text": "Luis Antonio de Villena (Madril, Espainia, 1951ko urriaren 31) gaztelaniazko idazlea da, poeta, narratzailea eta saiakera-idazlea. Idazkera intelektual preziosista landu zuen hasieran, baina bizi-grina eta literatura-jakintza batzen duten poema-bildumak argitaratu zituen gero.\nBizitza eta lanak.\nFilosofia- eta letretako-ikasketak egin zituen eta 1971n argitaratu zuen bere lehen liburua, \"Sublime solarium\" poema-bilduma. Haren ondoren \"El viaje a Bizancio\" (1970, \u00abBidaia Bizantziora\u00bb), \"Hymnica\" (1979) eta \"Huir del invierno\" (1981, \u00abNegutik ihesi\u00bb) etorri ziren. Azken liburu horrek Espainiako Kritikaren Saria jaso zuen. Bere obra lirikoa \"Poesia 1970-1984\" liburuan dago bilduta.\nKontakizun-liburuen artean aipagarriak dira \"Amor pasi\u00f3n\" (1983, \u00abAmodio grina\u00bb), \"Chicos\" (1989, \u00abMutikoak\u00bb) eta \"En el invierno romano\" (1986, \u00abErromako neguan\u00bb), beste batzuen artean. Eleberriei dagokienez, \"Fuera del mundo\" (1992, \u00abMunduaz kanpo\u00bb), \"Divino\" (1994, \u00abJainkozkoa\u00bb), \"El burdel de Lord Byron\" (1995, \u00abLord Byronen burdela\u00bb), eta \"El charlat\u00e1n crepuscular\" (1997, \u00abBerritsu ilunabarreko\u00bb) ditu aipagarrienak. Azkeneko horretan Oscar Wilderen bizitza aztertzen du. Lehenago ere bazuen irlandar idazleari buruzko saiakera bat argitaratua.\nBestalde, saiakeren artean, \"Dados, amor y cl\u00e9rigos\" (1978, \u00abDadoak, amodioa eta elizgizonak\u00bb), \"Corsarios de guante amarillo\" (1983, \u00abEskularru horiko kortsarioak\u00bb), \"Leonardo da Vinci\" (1993) eta \"Carne y tiempo\" (1995, \u00abHaragia eta denbora\u00bb) ditu garrantzitsuenak. Azkeneko horretan Konstantino Kavafis poeta du aztergai."}
{"id": "272021", "revid": "1545", "url": "https://eu.wikipedia.org/wiki?curid=272021", "title": "Henryk G\u00f3recki", "text": "Henryk Miko\u0142aj G\u00f3recki ( ahoskatua; Czernica, Polonia, 1933ko abenduaren 6a - Katowice, Polonia, 2010eko azaroaren 12a) poloniar musikagilea izan zen. Postmodernismoaren musikari nagusietako bat izan zen.\nBiografia.\nKatowiceko Musika Eskolan konposizio-ikasketak egin zituen Szableskirekin, Karol Szymanowskiren ikasle batekin. Poloniako abangoardiako musikaren aitzindaria izan zen Stalinen ondoko kultura-aldian, 1950eko hamarraldiaren bukaeran. Poloniako Musikagileen Batasunaren saria jaso ondoren, musika-ikasketak sakondu zituen Parisen, 1961-1963 bitartean. Parisen, Olivier Messiaen, Pierre Boulez eta Karlheinz Stockhausen ezagutu zituen, besteak beste.\n1975ean, Katowiceko Musika Eskolako zuzendari izendatu zuten, baina 1979an, karguaren dimisioa eman zuen, presio politikoak zirela medio. Erregimen komunista erori zenean, atzerrira ateratzen hasi zen berriro, eta 1989tik aurrera, berak hartu zuen bere obren emanaldien ardura.\nLanak.\nG\u00f3reckiren lehenengo obrak -\"Scontri\", 1960- serialismoan oinarritzen dira, eta ozentasun erregarriak dituzte, baina \"Hiru pieza antigoaleko estiloan\" obratik aurrera (1963), Tatra mendietako folklorearen musikaz eta Poloniako erlijio-tradizioez blaitu du berea. Azkeneko lanetan, harmonia modalak, melodia bakunak eta dimentsio zabaleko egituren errepikapenak nagusitzen dira. Horien artean, aipagarria da \"Deitoreen sinfonia\" (1976), Bigarren Mundu Gerrako sufrikarioan oinarritua, erabateko arrakasta izan duena.\nBeste lan batzuk: \"Beatus Vir \"(1976) eta Kronos Quartetentzat idatzitako hiru hari kuartetoak (1988, 1991, 1995)."}
{"id": "272022", "revid": "28807", "url": "https://eu.wikipedia.org/wiki?curid=272022", "title": "Henryk Mikolaj G\u00f3recki", "text": ""}
{"id": "272023", "revid": "56334", "url": "https://eu.wikipedia.org/wiki?curid=272023", "title": "Giovanni Pierluigi da Palestrina", "text": "Giovanni Pierluigi da Palestrina (Palestrina, Erroma inguruan, 1525eko irailaren 30a - Erroma, 1594ko otsailaren 2a) italiar musikagilea izan zen. Berpizkundeko musikalari garrantzitsuenetakotzat jotzen da. R. Mallapert eta F. Lebel frantses maisuekin egin zituen musikako ikasketak. 1537. urtean, Erromako Santa Maria Maggioreko koru-mutila izan zen, eta 1544. urtean, Palestrinako katedraleko koru-maisu eta organo-jotzaile. 1551. urtean, berriz, Julio III.a Aita Santu zela, San Pedro basilikako Giulia kaperako kapera-maisu izendatu zuten. 1554. urtean, meza-liburu bat argitaratu zuen. Hurrengo urtean, Paulo IV.ak debekatu zuen aita santuaren kaperan ezkondutako inor egotea; Palestrinak kargua utzi zuen, eta Letrango San Joan kaperan kapera-maisu izan zen, Lassusen ordez. 1560. urtean, Santa Maria Maggioreko kapera-maisu izan zen, eta 1566etik 1571ra Erromatar Mintegien musika-maisu; aldi berean, Ippolito d\u00b4Este kardinalaren kontzertuak antolatu zituen, Tivolin. 1571. urtean, Giulia kaperaren zuzendaritzaren ardura izan zuen berriro, eta Erroman geratu zen bizitzen. Palestrina italiar Errenazimentuko musikagile emankorrenetako bat izan zen. 105 meza inguru idatzi zituen, lau-zortzi ahotsez abestekoak; 250 motete; 35 magnificat; salmoak; letaniak; baita madrigalak ere, erlijiozkoak eta bestelakoak. Polifoniaren maisu handia baitzen, ahots soiletarako kontrapuntuaren musikagile ospetsuena izan zen, bere garaian. Palestrinak ez zuen berrikuntzarik sartu musikagintzan, baina ezin hobeki erabili zituen musikagintzaren ohiko baliabideak."}
{"id": "272024", "revid": "56334", "url": "https://eu.wikipedia.org/wiki?curid=272024", "title": "Luigi Pirandello", "text": "Luigi Pirandello (ahoskera: ; Agrigento, 1867ko ekainaren 28a - Erroma, 1936ko abenduaren 10a) siziliar idazlea izan zen.\nErroak Sizilian, ospea mundu osoan.\nMerkatari-familia aberats bateko semea zen. Filologiako ikasketak egin zituen Erromako Unibertsitatean eta Bonnekoan. Erroman hartu zuen gero bizilekua eta literaturgintzari ekin zion bete-betean. 1894an, Antonietta Portulanorekin ezkondu zen; ezkondu ziren arte ez zuten senargai-andregaiak hitz egiterik izan, neskaren familiak etxe barruan itxian eduki baitzuen, Siziliako ohiturei jarraiturik. Uholdeen ondorioz haien familiek lur jo zutenean, Antonietta zeharo erotu zen, familien kontura bizi baitziren, eta azkenean, 1918an, eroetxe batean sartu behar izan zuten.\nBerrogeita bost urteko ibilbide literarioan, Pirandellok lau olerki-bilduma, zazpi nobela, berrehundik gora ipuin, berrogei bat antzerki-lan, eta bi saiakera idatzi zituen. Ipuinak izanagatik haren obraren alderdirik aberatsena eta agian originalena, Pirandello antzerkiari esker izan zen ospetsu; 1934an Nobel Saria eman zioten.\nNobelak.\nPirandellok idatzi zituen zazpi nobelak ez dira denak balio eta kalitate berekoak.\nAurrenekoak, \"L'Esclusa\" (1901, \"Baztertua\"), verismoa deritzan literatura-mugimenduaren eragin handia du. Hurrengoak, \"Il Turno\" (1902, \"Txanda\"), \"Uno, Nessuno e Centomila\" (1926, \"Bat, inor ez eta ehun mila\") erdipurdiko nobelatzat hartu izan dituzte kritikariek; baina badira bi nobela Pirandelloren obran garrantzi handia dutenak: \"Il fu Mattia Pascal\" (1904, \"Mattia Pascal zena\"), Pirandellok gerora bere antzerkian landuko zituen gizarte- eta psikologia-gaiak aipatzen dituena, eta \"I Vecchi e I Giovani\" (1908-1909, \"Zaharrak eta gazteak\"), Italiak batasuna iritsi berritan belaunaldien eta klase sozialen arteko liskarrak aipatzeaz gainera, politika eta gizarte-sistema eratu berri hark sortzez zituen akatsak zehatz aztertzen dituena.\nIpuinak: Vergarengandik Kafkarenganaino.\nPirandelloren ipuin ugarien artean bereizkuntza garbirik edo bilakaerarik nekez bereizi badaiteke ere, lau bat multzotan sailka daitezke, nahiz eta, multzo bakoitza beste batzuekin konbinatzen den askotan.\nLehenik, verismoaren eta bereziki haren sortzaile Giovanni Vergaren eragina duten ipuinak: \"La Giara\" (\"Txarroa\"). Badira abstraktuak esan dakiekeen ipuinak ere: \"La Tragedia d'un personaggio\" (\"Pertsonaia baten tragedia\"), \"Colloquii coi personaggi\" (\"Elkarrizketa nire pertsonaiekin\"). Errealitatetik paradoxara eta harrimenera lerratutako ipuinak: \"Ma non e una cosa seria\" (1918, \"Ez da gauza serioa\"). Eta, azkenik, harrigarritasunezko eta errealitatetik kanpoko ipuinak: \"Caff notturno\" (\"Gaueko kafea\"), \"Paura del sonno\" (\"Loaren beldurra\"). Pirandelloren ipuinak haren antzerkiaren ernamuina izan ziren, bai pentsaeraren aldetik, eta bai alderdi teknikoaren aldetik ere.\nAntzerkia: vaudevilletik antzerki berrira.\nLehenik, aipatu beharra dago Pirandelloren antzerkiak iritzi guztiz kontrajarriak sortu zituela alde bateko eta besteko kritikari eta irakurleengan; iraultzailetzat zeukatenek neurriz gain goretsi zuten, eta zaharkitua eta modaz pasea iritzi ziotenek jipoi handia eman zioten.\nHasieran Pirandellok komedia burgesa landu eta moldatu zuen, eta hari-azpiak jateko eta zatikatzeko elementuen bidez zeharo aldatu zuen antzerki-mota hura.\nVaudevillearen oinarri ohiturazkoak ustekabeko moduan landuz, azpikoz gora jarri zituen garai hartako teatroaren egiturak: \"Cosi e (se vi pare)\" (1917, \"Hala da, hala iruditzen bazaizue\"), \"Il Piacere dell'Onesta\" (1917, \"Prestu izatearen atsegina\"), \"Il Gioco delle Parti\" (1918, \"Antzerkian jokatzeko paperen jokoa\"), \"Tutto per bene\" (1920, \"Hobe beharrez\").\nGarai beretsuan, Pirandellok antzeko zerbait egin zuen jatorria verismoan zuen antzerki dialektalaren alorrean. Sizilieraz idatzi eta antzeztutako bere obra asko italieraz moldatu zituen. Bizitasun handiko lanak ziren horiek, bai gertaeren aldetik bai elkarrizketen aldetik, eta horietako asko Pirandelloren beraren ipuinetan zeuden oinarrituak: \"La Giara\" (1917, \"Txarroa\"), \"La Patente\" (1918, \"Patentea\"), \"Sagra del signore della nave\" (1924, \"Itsasontziko jaunari eskaintza\").\n1920tik 1930era, Pirandellok halako dramaturgia berri bat sortu zuen, eta, Brechtenarekin batera, joera berri hura izan zen XX. mendearen lehenengo 50 urteetan antzerkiak izan zuen iraultzarik handiena.\nEzaugarri hauek dira nabarmenenak: antzerki-modu tradizionalak iraultzea, psikologiari dagozkion arazoak lantzea, eta gizarte-liskarren eta gizabanakoen arteko harremanek gizartean duten zereginaren sena izatea. Urte horietako obra handietan gizonari buruz egiten du Pirandellok gogoeta antzerkiari buruz bezainbat, eta gogoeta hori aldi berean egina da, gizonaren bizitza antzerkia delako, eta antzokia delako gizonak bere buruaz gogoeta egiteko baliatzen duen lekua.\n\"Sei personaggi in cerca d'autore\" (1921, \"Sei pertsonaia egile baten bila\") antzerki-lanak eman zion hasiera bai aldi hari, eta bai egileak nazioartean izan zuen arrakasta handiari ere. Azaletik melodrama erabatekoa izanik, funtsean barne-bizitzaren azterketa egiten du, eta antzerkira aldatzen du azterketa hori. Antzerkia antzerkiaren baitan esan dakiokeen horren tankera bertsuko obrak dira \"Ciascuno a Suo Modo\" (1924, \"Nork bere modura\") eta \"Questa Sera si Recita a Soggetto\" (1930, \"Gaur gauean gai jarritako errezitaldia\").\n1928tik aurrera, Pirandellok bere nobeletan aipatuak zituen gai batzuk oso bestelako teknikaz antzerkirako moldatu zituen: \"La Nuova Colonia\" (1928, \"Kolonia berria\"), \"Lazzaro\" (1929) eta amaitu gabeko \"I Giganti della montagna\" (1931, 1934, 1937, \"Mendiko erraldoiak\")."}
{"id": "272025", "revid": "512", "url": "https://eu.wikipedia.org/wiki?curid=272025", "title": "\u00c1lvaro Villa Galvis", "text": "\u00c1lvaro Villa Galvis (Medell\u00edn, Kolonbia, 1940 -) kolonbiar ingeniaria da; \"Imageneering\" delakoaren munduko hiru handietako bat.\nBiografia.\nPertsonek bezala dantza, abestu, negar eta hitz egiten duten robot erraldoien egilea, joko didaktiko eta ekipo interaktiboen eta aireportuentzako informazio-sistemen asmatzailea.\nDisneyn bizi da, bere enpresa AVG Productionsen zuzendari. Etxe-tresnetako lantegi txikietan hasi zen lanean. 1961ean Estatu Batuetara joan zen pilotu izateko asmoz, eta NASArentzako espazio-ontziei buruzko lehen proiektuak egin zituen.\n1978an \"Disney\" konpainiak kontratatu zuen \"Disney World\"eko (Florida) jolas-parkea berritzeko eta irudi, jolas eta denbora-pasarako instalazio gehiagoz hornitzeko: \"Tiki room\", \"Etxe sorgindua\", \"Lehendakarien Aretoa\", \"Karibeko piratak\", \"Laser-galeriak\", etab. Horrez gainera, bostehunetik gora giza irudi eta berrehundik gora munstro diseinatu eta fabrikatzeaz gainera.\nBestalde, zenbait filmetarako antzezleku fantastikoak eraiki ditu (\"Drakularen gaztelua\", \"Galaxietako gerra\", \"ETren abentura\"...), Fuji telebista-kate japoniarrarentzat \"Dinosauroen azken gaztelua\" (benetakoen neurrian egindako hemezortzi dinosauro), \"Singapurko abentura \"(46.450 metro koadroko jolas-parkea), \"Animatronic Herensugea\" (Las Vegasko \"Excalibur\" hotelarentzat), \"Mamuen antzerkia\" (Queen Island, Ohio, munduko fantasia handienetakotzat hartua), Pekingo jolas-parkeko igel kantariak eta dragoiak, berrogei monumentu historiko Omango gobernuarentzat, etab."}
{"id": "272026", "revid": "46380", "url": "https://eu.wikipedia.org/wiki?curid=272026", "title": "G\u00e9rard de Nerval", "text": "G\u00e9rard de Nerval \u2014jaiotza-izena: G\u00e9rard Labrunie\u2014 (Paris, Frantzia, 1808ko maiatzaren 22a - 1855eko urtarrilaren 26) frantsesezko idazlea izan zen. Poesia, hitz laua, antzerkia eta itzulpenak egin zituen.\nBiografia.\n1828an, Goetheren \"Faust\" itzuli zuen frantsesera, Goethek berak goraipatu eta Berliozek \"Damnation de Faust\" sortzeko erabili zuena. Alemanian bizi izan zen, hango erromantikoen eragina izan zuen, eta Hoffmannen ipuinetan oinarritutako ipuin-liburu bat argitaratu zuen (1832, \"La Main de gloire\", \"Aintzazko eskua\").\n1834an, Jenny Colon antzezleaz maitemindu zen; harreman horrek eragin handia izan zuen bai bere idazlanetan, bere liburu askotan idealizatutako pertsonaia izan baitzen, bai bere bizitzan, areagotu egin baitzuen Nervalek errealitatea eta ametsa nahasteko zuen joera, gerora eromenera, eta azkenean, bere burua hiltzera eraman zuena. 1841ean eroetxe batean sartu behar izan zuen. Geroago, bidaldi luze bat egin zuen Egipto, Siria eta Turkian zehar, eta oroitzapen horiek eta fantasia bitxiak nahastuz \"Voyage en orient\" liburua argitaratu zuen 1851n (\"Bidaldia sortaldean zehar\"). 1849an eta 1854an eroetxean egon zen berriro, eta 1855ean, Parisko kale batean urkaturik aurkitu zuten. Bere bizitzako azken aldian argitaratu zizkioten liburu gehienak: \"Les illumin\u00e9s ou les pr\u00e9curseurs du socialisme\" (1853, \"Argituak edo sozialismoaren aitzindariak\"), \"Les filles du feu\" (1854, \"Suaren alabak\"), \"Les Chim\u00e8res \"(1854, \"Kimerak\"), \"Aur\u00e9lia ou le r\u00eave de la vie\" (1854, \"Aurelia edo bizitzaren ametsa\")."}
{"id": "272027", "revid": "28807", "url": "https://eu.wikipedia.org/wiki?curid=272027", "title": "G\u00e9rard Labrunie", "text": ""}
{"id": "272029", "revid": "512", "url": "https://eu.wikipedia.org/wiki?curid=272029", "title": "Edmund Rubbra", "text": "Edmund Rubbra ( ahoskatua; Northampton, - Gerrards Cross, ) ingeles musikagilea izan zen. Eskolako ikasketak amaitu ondoren, burdinbideetako langile gisa jardun zuen. Musikari dagokionez, bere kasa egin zituen ikasketak, nahiz eta azkenean beka bat lortu eta Gustav Holstekin ikasi zuen. Cyril Scott eta Ralph Vaughan Williams ere izan zituen irakasle. Rubbra musikagile gisa da, batez ere, ezaguna, baina musikaren beste alor batzuk ere landu zituen. Ganbera-musikan, esaterako, piano-hirukote bat osatu zuen, Pleeth eta Gruenbergekin, Bigarren Mundu Gerraren garaian. Hirukotea utzi ondoren, Oxfordeko irakasle izan zen, eta 20 urtetik gora eman zituen zeregin horretan. Zaletasun berezia zuen XVI. eta XVIII. mendeetako musika polifonikorako, eta horixe ikus daiteke bere konposizioetan. Hala ere, lirismorako zuen berezko dohaina, eta forma berrien sorkuntza bateratzeko konpromisoa eta kezka erakutsi zuen beti. Bere estilo polifonikoan nabarmentzekoa du mistizismo katolikoaren eragina; lirikoa eta erromantikoa da, eta egituraren eta kontrapuntuaren kezka ageri du. Bestalde, egile ingeles kontserbadoreen saileko musikagiletzat har daiteke, nahiz eta sekula ez zuen ahaztu langile-klaseko kidea zela, eta budismoaren eragina nabarmendu zuen (katoliko erromatar egin zen 1948an, baina, gerora, budismoak eta taoismoak erakarri zuten). Haren lanen artean, azpimarratzekoak dira hamaika sinfonia, ahotserako hainbat lan (\"Missa Cantriarensis\") eta ganbera-musikako lanak."}
{"id": "272030", "revid": "56334", "url": "https://eu.wikipedia.org/wiki?curid=272030", "title": "Eskilo", "text": "Eskilo (antzinako grezieraz: \u0391\u03b9\u03c3\u03c7\u03cd\u03bb\u03bf\u03c2, \"Aiskhulos\"; Eleusis, K.a. 525 aldean - Gela, Sizilia, K.a. 456) Antzinako Greziako poeta eta antzerki-idazlea izan zen. Tragedia grekoaren sortzailetzat jotzen da. Ekintza eta elkarrizketak sartu zizkien pertsonaiei. Maskara eta dekoratuen erabilera ere bere berrikuntzak dira. Antzeztu, koreografiaz arduratu eta zuzendu ere egiten zuen. Bere zazpi tragedia gorde dira. Eskiloren literatur lanek jainkoen presentzia ahalguztiduna Greziar heroi eta mitoen istorioak kontatzen dituzte.\nBiografia eta lanak.\nSalamina eta Maratongo guduetan hartu zuen parte. Oso gazte zela hasi zen antzerkia idazten, eta behin baino gehiagotan irabazi zituen sariak lehiaketetan. Bere izena Mediterraneo guztira zabaldu zen. Sirakusako Hieronen gortean onartua izan zen, Sizilian bigarrenez izan zenean.\nBerak idatzi zituen laurogeita hamar antzerkietatik, zazpi bakarrik heldu dira gaur egunera: \"Erregutzaileak\" (\"Iketides\", K.a. 490), \"Persiarrak\" (\"Persai\", K.a. 472), \"Zazpiak Tebaren kontra\" (\"Hepta epi Thebas\", K.a. 464), \"Prometeo kateatua\" (\"Prometeus desmotes\"), eta \"Orestesen trilogia\" (\"Oresteia\", K.a. 458). Azken horretan, Agamenonen itzulera eta Klitemnestrak eta Egistok nola hil zuten deskribatzen du (\"Agamemnon\"), hiltzaileen zigorra (\"Koreoforoak\"), eta Orestesen auzia (\"Eumenideak\").\nEskilo hartu ohi da Greziako tragediaren sortzailetzat, dramari lege zehatzak ezarri baitzizkion, koruaren lirismotik aldenduz eta elkarrizketa eta ekintza sartuz. Maskara, jantzia eta azaltzeko modua berritu zituen. Antzinako Greziako elezaharrak hartu zituen, eta herriaren erruduntasuna gaitzetsi zuen. Filosofoa eta moralista zen; zuzenbidearen lehentasuna azpimarratu zuen mendekuaren gogo itsuaren kontra, justizia legearen kontra, izpiritua indarraren kontra. Poeta lirikoa izaki, bere hitzaren indarrari esker, tragedia bere gailurrera eraman zuen.\nHeriotza.\nK.a. 458an Siziliara itzuli zen azken aldiz eta bertan Gela bisitatu zuen. Bizpahiru urte beranduago hil zen. Valerio Maximok idatzi zuen hiriaren kanpoaldean hil zela, arrano batek dortoka bat burura bota zionean, bere burua dortoka irekitzeko arroka batekin nahastu eta gero. Ohitura hori dute ugatzek eta sai motzek. Pliniok bere \"Naturalis Histori\u00e6\" lanean aipatzen du Eskilo hiritik kanpo zegoela, profezia batek iragarri ziolako goitik eroritako objektu batek hilko zuela.\nEragina.\nHistorian zehar erreferente izan da Eskilo:Arriskutsua ikusten dut zein sei edo zazpi autore aterako nituzkeen naufragiotik aipatzea. Inguruabarrek agintzen dute. Une honetan, berbarako, Eskilo, Khayyam eta Mallarme hautatuko nituzke. (Joan Brossa)"}
{"id": "272031", "revid": "28807", "url": "https://eu.wikipedia.org/wiki?curid=272031", "title": "Aiskhulos", "text": ""}
{"id": "272032", "revid": "46380", "url": "https://eu.wikipedia.org/wiki?curid=272032", "title": "Alexander Tansman", "text": "Alexander Tansman (\u0141\u00f3d\u017a, Polonia, 1897ko ekainaren 12a - Paris, 1986ko azaroaren 15a) frantses musikagilea izan zen, orkestra-zuzendaria eta piano-jotzailea, jatorriz poloniarra. Garrantzi handiko lana egin zuen musika politonalaren teknikaren sorreran. Ikasketak Varsoviako Unibertsitatean egin zituen. Poloniako konposizioko lehenengo eta bigarren sariak eman zizkioten. Parisa joan zen bizitzera, eta bertako musika-giroan sartu zen berehala. 1937an frantses hiritartasuna hartu zuen. Bigarren Mundu Gerran Estatu Batuetan bizi izan zen, eta 1946an Frantziara itzuli zen. Piano-jotzaile eta orkestra-zuzendari gisa hainbat bira egin zituen Austria, Japonia eta Estatu Batuetan zehar. Lehenengo lanetan intimitate-sakontasuna nabarmena bada ere, Parisa joan zenetik, era sinfonikoa hautatu zuen, eta neoklasizismoaren eragin nabarmena izan zuen. Europako musika-giroarekin harremana izan zuen garaian, Stravinskiren estetika modan zegoen. Azken musikagile horri jarraituz, zenbait lan egin zituen, hala nola, \"Sinfonia do minorren\". Ravelen eragina ere antzematen da Tansmanen lanetan. Bere lanetan dantzarik ez dago, baina erritmo hirutarra behin eta berriro agertzen da; hala gertatzen da, esate baterako, \"Hogei pieza erraz poloniar herri-melodiaz\". Herri-erritmoak ere erabili zituen \"Sonatina txirularako\", \"Bost inpromptusak\" eta \"Bigarren laukotea\" lanetan. Lan ugari egin zituen Tansmanek, besteak bete, zazpi sinfonia, zazpi opera (\"Gau kurdua\", 1925-1927) eta balletak (\"Hiri handia\", 1932)."}
{"id": "272033", "revid": "105290", "url": "https://eu.wikipedia.org/wiki?curid=272033", "title": "Ca\u00f1\u00f3n del R\u00edo Lobosko natura parkea", "text": "Ca\u00f1\u00f3n del R\u00edo Lobosko natura parkea (gaztelaniaz: \"Parque natural del Ca\u00f1\u00f3n del R\u00edo Lobos\") Espainiako Parke Naturala da, Soriako probintziaren ipar mendebaldean dagoena (Gaztela eta Leongo Autonomia Erkidegoan).\n9.580 hektareako eremua du eta Lobos ibaiaren bi aldeetara hedatzen da, ibaiak dituen 14 kilometroetan. 1985ean izendatu zuten Parke Natural, bere izadi-baliabide garrantzitsuak zirela medio.\nParkea egituratzen duen ibaiak Mesozoikoko kareharriaren sedimentuetan egin du bere ibilbidea, toki batzuetan 40 metroko garaierako hormak dituen arroila ikusgarria eratuz. Arroila nagusia eta bigarren mailako beste batzuk, zona horretako kareharrian gertatutako erosioaren adibide bikaina dira, baina beste era bateko fenomenoak ere aurki daitezke: torkak, dolinak eta hustubideak, esate baterako. Landareetan, miterra da nagusi, tarteka artearekin nahastuta, eta toki garaietan, berriz, larizio pinua erabili da basoa berritzeko. Belar usaintsuek osatzen dute sastraka, ezkaiak, oteak eta izpilikuak. Lobos ibaiak amuarrain ugari du, eta bere ertzetan lertxunez, makalez, sahatsez eta haltzez osatutako basoak daude.\nHorrez gainera, parkeak oso fauna aberatsa du, hegaztiek (gehienak harrapariak: sai arrea, sai zuria, belatza eta hontz handia) eta ugaztunek osatua. Hori dela eta, 1979an Hegaztien Babesleku Berezi izendatu zuten (ZEPA, \"Zona de Especial Protecci\u00f3n para las Aves\").\nIbaiaren ibilbidean zehar hainbat ermita daude, baina nabarmentzekoa da Parkearen hegoaldean dagoen San Bartolomerena, XII. mendekoa."}
{"id": "272034", "revid": "28807", "url": "https://eu.wikipedia.org/wiki?curid=272034", "title": "Ca\u00f1\u00f3n del R\u00edo Lobosko Parke Naturala", "text": ""}
{"id": "272036", "revid": "46380", "url": "https://eu.wikipedia.org/wiki?curid=272036", "title": "Jos\u00e9 Mazarredo", "text": "Jos\u00e9 Domingo de Mazarredo Salazar Mu\u00f1atones y Gort\u00e1zar (Bilbo, 1745eko martxoaren 8a - Madril, 1812ko uztailaren 29a) bizkaitar itsasgizona izan zen, Espainiako Itsas Armadako almirantea izandakoa.\nBiografia.\nFragata-kapitain izendatu zuten 1766. urtean. Latitudea neurtzeko metodo berri bat asmatu zuen, 1771n, Filipinetako uharteetara zihoala. Aljer hiriaren aurkako erasoa gidatu zuen 1775. urtean, baina saioa hutsean geratu zen. Ondoren, kapitain eta Cadizko Itsas Armadako alferez izendatu zuten. Cadizen zela, bi obra argitaratu zituen: \"Lecciones de Navegaci\u00f3n\" (1778) eta \"Colecci\u00f3n de tablas para los usos m\u00e1s necesarios para la navegaci\u00f3n\" (1779). Zazpi urte eman zituen Itsas Armadako ordenantzak biltzen, \"Ordenanzas generales de la Armada Naval\" obra argitaratzeko.\n1795. urtean, Mediterraneoko ontzidiaren buru izendatu zuten; Mazarredok Itsasoko ministroari ontzidia zein egoera txarrean zegoen adierazi zionean Ferrolera erbesteratu zuten. Hala eta guztiz ere, itsas seinaleen kode berri bat idazteko agindu zitzaion, eta komandante nagusi izendatu zuten 1797. urtean. Titulu horren jabe zela, Cadizko portuaren defentsan borrokatu zen ingelesen aurka.\n1802. urtean erretiratu zen bizitza militarretik Bilbora. 1804. urteko Zamakoladaren ondoren, Burgosa erbesteratu zuten, eta hiru urte pasa ziren arte ez zen itzuli Bizkaira. Espainiako Independentziako Gerra hasi zenean (1808), Cadizera deitu zuten berriro ere, baina Mazarredo Baionara joan zen, Jose Bonaparte Espainiako erregearen izendapenaren lekuko izatera. Hark estatu-idazkari eta armadako zuzendari izendatu zuen.\nBilboko kale nagusi batek Joseph Mazarredoren izena daroa: Mazarredo zumarkalea."}
{"id": "272037", "revid": "96586", "url": "https://eu.wikipedia.org/wiki?curid=272037", "title": "Thomas Klestil", "text": "Thomas Klestil (Viena, Austria, 1932ko azaroaren 4a- ibidem, 2004ko uztailaren 6a) austriar politikaria eta diplomatikoa izan zen. Austriako lehendakari 1992tik 2004ra.\nBizitza.\nEkonomia-ikasketak egin zituen (1957). Austriako Kantzilertza Federalean lan egin zuen (1957-1959), Ekonomia Lankidetzarako eta Garapenerako Erakundean gero (1959-1962), eta Austriaren Estatu Batuetako enbaxadan ondoren (1962-1966). Hurrengo hiru urtean Austriako Joseph Klaus kantziler federalaren idazkari izan zen. Haren gobernua erori zenean, diplomatiko karrerari heldu zion berriro: kontsul nagusi izan zen Los Angelesen (1969-1974), Kanpo Arazoetako ministerioko Nazioarteko Harremanetarako Bulegoko zuzendari (1974-1979), Austriako gobernuaren ordezkari Nazio Batuetan (1979-1982), eta Estatu Batuetan enbaxadore (1982-1987). Azkenik, Vienara itzuli zen, Kanpo Arazoetako ministerioko goren mailako funtzionario gisa (1987-1992).\nAustriako Alderdi Popularrak Austriako lehendakaritzarako hautagai hautatu zuen 1992an. Klestilek botoen %\u00a056,89 lortu zuen. Nahiz eta konstituzioaren arabera lehendakariaren zeregin politikoa sinbolikoa izan, Klestil Austriako barne- zein kanpo-politikan eragiten saiatu zen. Horrek batzuetan gaiztotu egin zituen Klestilen eta Franz Vranitzky kantziler federal sozialistaren arteko harremanak, baina ezin esan daiteke Klestilek lehendakariaren itzal politikoa zabaltzea lortu zuenik. 1998an Austriako lehendakari hautatu zuten bigarren aldiz, hautagai independente gisa, botoen %\u00a063,5 eskuratuta."}
{"id": "272038", "revid": "512", "url": "https://eu.wikipedia.org/wiki?curid=272038", "title": "Paul Le Flem", "text": "Paul Le Flem (Radon, Orne, 1881ko martxoaren 18a - Tr\u00e9guier, C\u00f4tes d'Armor, 1984ko uztailaren 31) frantses musikagilea izan zen.\nIkasketa orokorrak Dinan eta Bresten egin zituen, itsas eskolan, hain zuzen. Han, ontzidiko musika-zuzendaria zena izan zuen harmoniako irakasle. Ondoren, Parisa joan zen bizitzera, eta 1899. urtetik aurrera harmoniako ikasketak egin zituen Kontserbatorioan. Errusian izan zen hemezortzi hilabetez (1903-1904), kontrapuntua ikasten. Handik Parisa itzuli zen eta Schola Cantorumen sartu zen; 1921ean, kontrapuntuko irakasle izendatu zuten bertan. 1924an abesbatzako zuzendari izan zen Opera Komikoan, eta hurrengo urtean Saint-Gervaiseko kantariena. Kritikari-lanak egin zituen, bestalde, \"ComSdia\" (1922-1937), \"L'\u00c9cho de Paris\" eta \"Temps pr\u00e9sent\" aldizkarietan. 1935ean, musika modernoko elkarte bat sortu zuen, \"La Spirale\". 1975. urtean itsu geratu zen eta musika idazteari utzi zion. Le Flemen lan sinfonikoek arrakasta handiena izan zuten: lau sinfoniak (1908, 1958, 1967-1971 eta 1975), \"Hildakoentzat\" triptikoa (1912) eta \"Madarikatua\" ahots eta orkestrarako obra (1967-1971). Kontzertuei dagokienez, \"Fantasia piano eta orkestrarako\" (1911) eta \"Kontzertua biolinerako\" (1965) dira aipagarrienak. Bestalde, lan labur ugari idatzi zituen: \"Sonata biolin eta pianorako\" (1905), \"Kintetoa piano eta harietarako\" (1908-1909) eta pianorako hainbat pieza. Ahotsetarako hainbat melodia-ziklo osatu zituen, \"Aria ahaztuak\" (1904) eta hainbat koru, a cappella abesteko."}
{"id": "272039", "revid": "512", "url": "https://eu.wikipedia.org/wiki?curid=272039", "title": "Alex North", "text": "Alex North (Chester, Pennsylvania, 1910eko abenduaren 4a - Pacific Palisades, Kalifornia, 1991ko irailaren 8a) estatubatuar zinema-musikagilea izan zen.\nGurasoak errusiarrak zituen. Musika-ikasketak egin zituen hainbat kontserbatoriotan, eta Aaron Copland eta Ernest Toch izan zituen irakasle. Elia Kazanen \"Death of a Salesman\" filmerako musika ondu ondoren, zuzendari berak \"A Streetcar Named Desire\" (1951) filmerako partitura ere sor zezan eskatu zion; bertan, jazz-estiloko gaiak sartu zituen, pertsonaien psikologia bihurriari loturik. Musika-mota hori bera erabili zuen \"I\u00b4ll Cry Tomorrow\" (1955), \"The Rose Tattoo\" (1955), \"The Misfits\" (1961), \"The Sound and the Fury\" (1959) eta \"Sanctuary\" (1961) filmetan ere. Giro historikoko zenbait filmetan ere lan egin zuen: \"Spartacus\" (1960), \"Cleopatra\" (1963), \"The Agony and the Ecstasy\" (1965) eta \"The Shoes of the Fisherman\" (1968). \"Cheyenne Autumn\" (1964) eta \"Bite the Bullet\" (1975) westernen musikak ere berak ondu zituen. Azken urteetan, John Hustonekin askotan aritu zen lanean: \"Wise Blood\" (1979), \"Under the Volcano\" (1984), \"Prizzi's Honor\" (1985), eta \"The Dead\" (1987). Ondoren, Volker Schl\u00f6ndorffek zuzendu zuen \"Death of a Salesman\" (1985) filmaren bertsio berrirako musika berridatzi zuen. Arrakasta handia lortu zuen bere abestietako bat \"Unchained Melody\" izan zen, \"Ghost\" (1990) filmerako egin zuena. Oscar Sarietarako hamabost aldiz izendatu zuten arren, bere obra osoa saritzen zuen Ohorezko Oscarra bakarrik jaso zuen (1986)."}
{"id": "272040", "revid": "1545", "url": "https://eu.wikipedia.org/wiki?curid=272040", "title": "David Cronenberg", "text": "David Cronenberg (Toronto, Kanada, 1943ko martxoaren 15a -) kanadar zinemagilea da.\nJohn Carpenter eta Wes Cravenekin batera beldurrezko zinema garaikidean \"C Hirukoitza\" izendapenaz ezagutzen den genero horretako hiru zuzendari nabarmenen multzoa osatzen du.\nBiografia.\nZientzia- eta literatura-ikasketak egin zituen. 1960ko hamarraldiaren amaieran, \"underground \"zinema aurkitu zuenean, zenbait film labur egin zituen. Bere lehenengo film luzeak pornografia-filmetan espezializatuta zeuden etxeek finantzatu zituzten. \"Shivers\" (1975) lanean sexu bidezko bortxakeria-izurri batek hainbat hildako eragiten ditu etxe moderno batean. \"Rabid\" (1976) lanak berretsi egiten du kutsadura, metamorfosi fisikoak eta gizakien senen gainbeherak Cronenbergengan sortzen duten lilura. \"The Brood\" (1979) filmean, ama batek bi gnomo krudel erditzen ditu; psikiatriaren aurkikuntzetan oinarrituta, film horrek izura hurbiltzen du ikuslea. Ildo horretatik egin zituen \"Scanners\" (1980) eta \"The Dead Zone\" (1984).\nIrudiaren boterea da David Cronenbergen arduretako bat. Hala, irudia, manipulatuta edo asmatuta, gorputz bat da, magnetoskopio bizi bilakatzen den heroia (\"Videodrome\"\", \"1992), edo amodioa gizon batekin egiten duen gizona eta emakume batekin ari dela uste duena (\"M. Butterfly\"\", \"1992). Baina irudiaren aurreramendu fantasmagoriko horiekin batera, irudiaren bilaketa gero eta sofistikatuagoa egiten du, efektu berezi ia ikusezinetara iritsi arte (\"Dead Ringers\"\", \"1988). \"The Naked Lunch \"(1991) abangoardiako filma izan zen. \"The Fly\" (1988) filmean batu egiten ditu haragi bizia eta materia bizigabea.\nCronenbergek zinema fantastikoaren legeak berritu ditu, eta baita mugak gainditu ere."}
{"id": "272041", "revid": "512", "url": "https://eu.wikipedia.org/wiki?curid=272041", "title": "F\u00e9lix Ibarrondo Ugarte", "text": "F\u00e9lix Ibarrondo Ugarte (O\u00f1ati, Gipuzkoa, 1943ko ekainaren 12a) euskal herritar musikagilea da.\nBiografia.\nHasierako musika-ikasketak aitarekin egin zituen, eta gero Juan Cordero Casta\u00f1osekin. Parisen Deutsch, Dutilleux eta Ohanarekin harreman estuak izan zituen. Messiaenen eragina ere jaso zuen han. \"Oscar Espl\u00e1\", \"Lili Boulanger\" eta \"Arpa de Plata\" izeneko sariak irabazi ditu, besteak beste. Ibarrondoren musika-lanak oso landuak dira, eta tresnen erabilera guztiz aberatsa. Adierazkortasun handiko estiloa du, oso modernoa, frantses maisuen eragin garbia erakusten duena; euskal jatorria ere antzematen zaio aldi berean. Izen handia du Espainian eta, bereziki, Frantzian.\nLan nagusien artean, hauek ditu talderako eginak: \"Au bord d\u00b4ab\u00eemes\" (1974), \"Alucinaci\u00f3n\" (1975), \"Dans l\u00b4emprise d'un ombre\" (1976), \"Izengabekoa\" (1982), \"Triptyque\", \"Clameur de la nuit\"; orkestrarako: \"Vague de fond\" (1983); eta ganberako musika: \"Ba\u00f1a-zegaitik\" (1975), \"Clair-oscur\" (1975), \"Resonances \"(1974), \"Brisas\" (1980). Euskadiko Orkestra Sinfonikoak hala eskaturik, orkestra horrentzat ere egin du lanik, eta disko batean argitaratu du lan hori EOSek. Hirurogeita bi konposizio ditu erregistratuak, erdiak baino gehiago 1980-1998 bitartean sortuak. Hauek dira azkenekoak: \"Concerto pour Violon et Orchestre\" (1995), \"Ode \u00e0 Martin\" (1995-1996), \"Nireak\" (1996-1997), \"Quatuor \u00e0 cordes\" (1997), \"Itzak\" (1997), \"Gacela del Amigo\" (1998; Francisco Guerreroren omenez) eta \"Ishtar\" (1998). Hogeitik gora disko ditu kaleratuak."}
{"id": "272043", "revid": "512", "url": "https://eu.wikipedia.org/wiki?curid=272043", "title": "Antonio Sk\u00e1rmeta", "text": "Antonio Sk\u00e1rmeta (Antofagasta, 1940ko azaroaren 7a) txiletar idazlea da.\nFilosofia eta letretako ikasketak egin zituen Txileko Unibertsitatean, eta 1964an graduatu zen. Geroago Estatu Batuetara jo zuen ikasketak osatzera. Txilen, CADIP ikasle-taldeko antzezle eta zuzendaria izan zen, eta literaturako irakasle gisa lan egin du Txileko Unibertsitatean eta Unibertsitate Katolikoan. 1973an Txiletik ihes egin behar izan zuen, eta 1975ean Ekialdeko Berlinen finkatu ondoren antzerki-irakasle gisa hasi zen lanean. Harrezkero, kazetaritzan, literaturan eta zineman dihardu, eta irakaslea izan da hainbat unibertsitatetan. Artikulu eta saiakera asko argitaratu ditu antzerkiaz, zinemaz, arteaz eta beste hainbat gaiez, eta gidoiak idatzi ditu zinemarako eta irratirako. Aipagarriak ditu, orobat, \"Desnudo en el tejado\" (1969,\" Biluzik teilatuan\"), \"El ciclista de San Crist\u00f3bal\" (1973,\" San Kristobalgo txirrindularia\") eta \"Novios solitarios\" (1975,\" Ezkongai bakartiak\") ipuin liburuak eta \"No pas\u00f3 nada\" (1980,\" Ez zen deus gertatu\"), \"La insurrecci\u00f3n\" (1982,\" Matxinada\"), \"Ardiente paciencia\" (1985,\" Pazientzia sutsua\"),\" La velocidad del amor\" (1997,\" Maitasunaren lastertasuna\") eleberriak. Azken eleberri hori zinemara eraman zen, arrakasta handiz, 1995ean \"(Postaria eta Pablo Neruda)\" eta orduan gelditu zen agerian Sk\u00e1rmetaren bikaintasuna. Oro har, azpimarratzekoa da bere jarioa eta umorea. Zineman, gidoigile gisa ez ezik, antzezle eta zuzendari gisa ere nabarmendu da."}
{"id": "272044", "revid": "512", "url": "https://eu.wikipedia.org/wiki?curid=272044", "title": "Jacques Lipchitz", "text": "Jacques Lipchitz (Druskininkai, Lituania, 1891ko abuztuaren 22a - Capri, Italia, 1973ko maiatzaren 16a) eskultorea izan zen. Kubismoaren jarraitzailea izan zen, eta eskultura ez-figuratiboaren aitzindaria izan zen.\nBizitza.\nVilniusko hirian ingeniaritzako ikasketak egin eta 1909an Parisa jo zuen. 1912-1913 urteetan Errusiako Inperioko armadan aritu ondoren, Parisa itzuli, eta artista kubistekin batera hasi zen, molde kubistako eskulturak egiten: \"Marin \u00e0 la guitarre\" (1914, \"Marinela gitarrarekin\"). Giza irudiak zilindro edo prisma itxurako bolumen bihurtu zituen, eta erliebe polikromo abstraktuak erabili zituen: \"T\u00eate en pierre\" (1915, \"Harrizko burua\"), \"Nature Morte\" (1918).\n1925etik aurrera, malgutasun handiagoz hornitu zituen bere obrak, eta espiral forma luzeek utzitako hutsuneek dinamismoa eman zieten eskulturei. Oso libre landu zuen giza irudia eta lirismo handiko obrak lortu zituen: \"Le Couple\" (1928-1929, \"Bikotea\"), \"Le Chant des voyelles\" (1931-1933, \"Bokalen kantua\"). Bibliako eta mitologia klasikoko gaiez eskultura-multzo korapilatsuak osatu zituen: \"Prom\u00e9th\u00e9e et le Vautour\" (1937, \"Prometeo eta saia\").\n1941etik aurrera Estatu Batuetan bizi izan zen, eta espresionismorako joera nabarmeneko obra handiak eskaini zituen: \"Prayer\" (1943, \"Errezua\") eta \"Prometheus Strangling the Vulture II\" (1944-1953, \"Prometeo saiari lepoa bihurritzen II\"). Lipchitzen espresiorako suharra bereziki nabarmendu zen bere trasparents (gardenak) izeneko obretan (buztinez eginak, eta, ondoren, brontzez estaliak)."}
{"id": "272045", "revid": "336", "url": "https://eu.wikipedia.org/wiki?curid=272045", "title": "Martin Barr\u00e9", "text": "Martin Barr\u00e9 (Nantes, 1924ko irailaren 22a - Paris, 1993ko uztailaren 8a) frantziar margolaria izan zen. Jaioterriko Arte Ederretako eskolan hasi zituen ikasketak, baina 1948. urtetik aurrera Parisa joan zen. 1955ean egin zen ezaguna artista gisa, La Rouen egin zuen erakustaldi baten bidez. Erakustaldi hartara koadro abstraktuak eraman zituen, irudi ia-ia geometrikoak, kolore neutroekin. Baina, garai hartan Parisen arte informala eta abstrakzio lirikoa ziren gailen, eta Barr\u00e9ren lanak geometrikoak, egitura soilekoak ziren, eta kolore aukera oso txikia erabiltzen zuen. 1958an bidaia bat egin zuen Herbehereetara eta Danimarkara, eta bidaia hartan ezagutu zuen Frans Halsen lana, aurrerantzean bere lanean eragin handia izango zuena. 1963tik 1967ra bitartean, [aerosol beltz baten bidez arrasto bat edo gehiago egiten zituen gainalde zuri baten gainean. 1967. urtetik aurrera, horrenbestekoa zen Barr\u00e9ren pinturaren ekonomia-maila, ezen bere buruari ere galdetzen zion pintatzeak zertarako balio zuen. Garai horretan argazkigintzaz baliatu zen, batez ere. Hala, 1972. urtera arte ez zen berriz pinturan aritu. Urte horretatik aurrera eta hil zen arte koadro-sailak egin zituen, egitura jakin batetik abiatuta: lerroak, puntuak, kolore-zerrendak, forma geometriko soilak. 1979an Parisko Arte Modernoko Museoak Barr\u00e9ren lan osoaren erakusketa bat antolatu zuen. 1988an Arteen Sari Nazionala jaso zuen. 1989ko apiriletik 1990eko urtarrilera, haren lanaren erakusketa ibiltari bat antolatu zen."}
{"id": "272046", "revid": "336", "url": "https://eu.wikipedia.org/wiki?curid=272046", "title": "Boris Delaunay", "text": "Boris Nikolaevitx Delaunay edo Delone (; San Petersburgo, greg./martxoaren 3ajul. \u2013 Mosku, ) errusiar alpinista eta matematikaria izan zen.\nKieveko Unibertsitatean graduatu zen, 1913an. Bertan, Graveren ikasle izan zen, eta, hark bezala, aljebra eta zenbaki-teoria landu zituen. Ikasketak amaitzean, Kieven aritu zen irakasle, eta Matematika Elkarteko partaide izan zen, Bialobzeski, Voronets, Grave, Friedmann, Kotelnikov, V. P. Linnik eta Schmidt matematikariekin batera. 1917ko Iraultza zela eta, aldaketa bat izan zen Errusiako hezkuntzan, eta aljebrarentzat ez zen tokirik geratu. Hala ere, Delonek arlo horretan jarraitu zuen, 1920ko hamarkadan Ukrainatik joatera behartu zuten arte. Hala, San Petersburgora (orduan Petrogrado) iritsi zen 1922an, eta bertan, Leningradoko Unibertsitatean, lan egin zuen hamahiru urtez. Garai horretan, Matematika Sail berrian parte hartu zuen Vinogradoven bidez. Sail horretan matematikari ospetsuekin aritu zen, haien artean, Sergi Bernstein, Luzin, Smirnov, Kuzmin, Kotxin, Sobolev eta Faddeevekin. 1922tik aurrera, Petrogradoko Matematika Elkarteko kide izan zen, eta proiektu ugaritan parte hartu zuen. Steklov Matematika Institutuko Aljebra Saileko buru ere izan zen. Saila Moskura mugitu zutela eta, bertara joan zen 1935ean. Delone Moskuko Unibertsitateko matematika irakasle izan zen urte hartatik 1942 arte. Besteak beste, aljebra eta zenbakien geometriaren arloak landu zituen; ekarpen garrantzitsuak egin zituen kristalen egituraren analisian ere."}
{"id": "272048", "revid": "96586", "url": "https://eu.wikipedia.org/wiki?curid=272048", "title": "Josep Guinovart", "text": "Josep Guinovart (Bartzelona, 1927ko martxoaren 20a - \"ib.\", 2007ko abenduaren 12a) kataluniar margolari, marrazkilari eta grabatzailea izan zen.\n1948an egin zuen lehenengo erakusketa, Bartzelonako Syra galerietan. 1952an Parisen ikasketak sakontzen izan ondoren, muralak, antzerki-lanetarako dekorazioak, liburuetarako irudiak, kartelen diseinuak eta abar egiten hasi zen. Garai hartan egin zituen lanen artean, Lorcaren \"Bodas de Sangre\" obrarako eszenografia eta Salvat Papasseiten \"Poesies\" libururako irudiak dira aipagarrienetako batzuk. 1976tik aurrera grabatuak ere egin zituen. Harrezkero, Guinovartek erakusketa askotan parte hartu zuen, Espainian, Europan eta Estatu Batuetan. Haren obra aldi figuratibo jakingarri batetik abiatu zen, surrealisten eta kubisten eraginpean: \"Sorpresa\" (1951), \"Familia\" (1952). Gero, arte abstraktuak eta informalismoak perspektiba berriak zabaldu zituzten bere estetikan, eta esperimentuak egiten hasi zen, erretako egurrezko egiturak, zaborretara botatako objektuak, kutxak, estalki polikromoak, ikurrak eta abar erabiliz, artistaren adierazpen plastiko subjektiboaren eta bere ingurune bitalaren sinbolo, mamu eta kontraesanen artean halako elkarrizketa bat sortuz. Haren lanak museo askotan banatuta daude: Reina Sof\u00eda, Madril; Arte Modernoko Museoa, Bartzelona; Bilboko Arte Ederretako Museoa; Guggenheim Museum, New York; Museum of Modern Art, New York; Fine Arts Museum of Long Island, New York; Caixa de Pensions Fundazioa, Bartzelona."}
{"id": "272049", "revid": "96586", "url": "https://eu.wikipedia.org/wiki?curid=272049", "title": "Claudia Gravy", "text": "Claudia Gravy (Boma, gaur egun Kongoko Errepublika Demokratikoa, 1945eko maiatzaren 12a) kongoar jatorriko espainiar antzezlea da.\nBiografia.\nLehen ikasketak burutu ondoren, Bruselara joan zen, eta interpretazio-ikasketak egin zituen han. 1965ean Espainiara joan zen, eta han bizi da harrezkero. 1965ean bertan bi filmetan parte hartu zuen: \"Acte\u00f3n\" eta \"Un vampiro para dos\" (\"Banpiro bat birentzat\"). Hurrengo hiru urteetan arte dramatikoko ikasketak egin zituen Madrilgo Teatro Estudion. 1969an \"Prana\" eta \"Fortunata eta Jazinta\" filmetan lan egin zuen, eta \"Historias de la frivolidad\" (\"Fribolitatearen historiak\") grabatu zuen telebistarentzat. Urte hartan Espainiako herritartasuna hartu zuen.\nBeste film askotan parte hartu du: \"\u00bfEs usted el asesino?\" (1970, \"Zeu zara hiltzailea?\", Ib\u00e1\u00f1ez Menta); \"Los nuevos espa\u00f1oles\" (1974, \"Espainiar berriak\"); \"Madrid, Costa Fleming\" (1975, Jos\u00e9 Mar\u00eda Forqu\u00e9); \"La espuela\" (1976, \"Ezproia\", Roberto Fandi\u00f1o); \"La criatura\" (1978, \"Izakia\", Eloy de la Iglesia); \"Soldados\" (1978, \"Soldaduak\", Alfonso Ungr\u00eda); \"Miedo a salir de noche\" (1979, \"Gauez irteteko beldurra\", Eloy de la Iglesia); \"Coraz\u00f3n de papel\" (1981, \"Paperezko bihotza\").\n1984an Australian izan zen, haurrentzako bi telesailetan parte hartzen: \"Ibar sekretua\" eta \"Iheslarien uhartea\". Hurrengo urteetan antzerki-lanak egin zituen \"El castigo sin verg\u00fcenza\" (\"Lotsarik gabeko zigorra\"), \"Cinco Lorcas cinco\" (\"Bost Lorca bost\") eta telesail askotan parte hartu zuen: \"P\u00e1ginas de sucesos\" (\"Gertaeren orrialdeak\"), \"El joven Picasso\" (\"Picasso gaztea\")."}
{"id": "272050", "revid": "1545", "url": "https://eu.wikipedia.org/wiki?curid=272050", "title": "Jean Starobinski", "text": "Jean Starobinski (Geneva, Suitza, 1920ko azaroaren 17a - Morges, Suitza, 2019ko martxoaren 4a) suitzar medikua eta saiakeragilea izan zen.\nBiografia.\nPsikiatria eta psikoanalisian aditua.\nIdatzi zituen literatura-kritikari buruzko saiakerek frantsesezko kritika berriaren aditu inportantenetako bat bihurtu zuten. Literatura-eskolak eman zituen Baltimoreko Unibertsitatean (1953-1957), eta gero Genevakoan.\nEskolak emateaz gainera, literaturari buruzko artikuluak idatzi zituen \"La Nouvelle Revue Fran\u00e7aise\" eta \"Tel Quel \"literatura-aldizkari ospetsuetan. Handik gutxira bere garaiko kritikari onentsuenetzat hartu zuten. Oso ongi baliatu zuen psikoanalisiaz eta psikiatriaz zuen jakitate handia bere kritika-lanari ikuspegi berezia emateko.\nLanik aipagarrienak: \"Montesquieu par lui m\u00eame\" (1953, \"Montesquieu beraren arabera\"), \"Jean-Jacques Rousseau: La transparence et l'obstacle\" (1958, Jean-\"Jacques Rousseau: gardentasuna eta eragozpena\"); \"L'inventi\u00f3n de la libert\u00e9\" (1964, \"Askatasunaren asmakizuna\"); \"Portrait de l'artiste en saltimbanque\" (1970, \"Artista-ibiltariaren erretratua\"); \"1789: les embl\u00e8mes de la raison\" (1973, \"1789: Arrazoiaren ezaugarriak\"); \"Trois fureurs\" (1974, \"Hiru grina\"); \"L'oeil vivant II: la r\u00e9lation critique\" (1979, \"Begi biziduna II: kontakizun kritikoa\"); \"Montaigne en mouvement\" (1983, \"Mountaigne mugimenduan\"). Bere libururik arrakastatsuena, baina, \"L'oeil vivant\" (1961,\" Begi biziduna\") izan zen, Corneille, Racine, Montesquieu, Rousseau eta Stendhalen lanei buruzko azterketa zorrotza bezain sakona."}
{"id": "272051", "revid": "512", "url": "https://eu.wikipedia.org/wiki?curid=272051", "title": "Guillermo P\u00e9rez Villalta", "text": "Guillermo P\u00e9rez Villalta (Tarifa, Cadiz, 1948ko maiatzaren 12a) espainiar margolaria da.\nArkitekturako ikasketak egiten hasi zen, eta gerora margolaritzan murgildu bazen ere, eragin handia izan du beti arkitekturak bere obran. 1968an Madrila aldatu zen, eta 1970eko hamarraldian hasi zen ospea irabazten. 1980ko hamarraldian \"movida madrile\u00f1a\" mugimenduko eta Madrilgo figurazio berriaren joerako kidetzat hartua izan zen; bera da Espainiako postmodernismoaren alorreko margolari nagusietako bat. XX. mendeko abangoardiaren konbentzioetatik at lan egin du, aspertzeari, tentelkeriari eta hutsaltasunari ihes egiteko helburuarekin betiere. Kolore eta argi biziko koadroak egin ohi ditu, eta bertan agertzen diren pertsonaiak antzerkiko agertoki konplexuetan adierazten ditu, barnealdea kanpoaldearekin bateraturik. Zenbait obratan mitologiako gaiak erabili ditu, eta azkenaldian eduki sinboliko handia hartu du bere margolaritzak. Bere pinturarekin harmonia, bakea, oreka bilatzen du, izadiko osagaien, irudi geometrikoen eta irudi mitologikoen bidez. Era berean, ekialdeko eta mendebaldeko osagaiak bateratzen ahalegintzen da. Modernotasun abstrakzionistak aldarrikatu izan dituen balio tipikoez haraindi (materialen benazkotasuna eta forma garbitasuna), Villaltaren margolanak narratiboak dira erabat, \"Grupo de personas en un atrio\" (1976), \"La pintura como vellocino de oro\" (1981-1982), \"Historia Natural\" (1987) edo \"Santuario\" (1996) koadroetan ikus daitekeenez."}
{"id": "272052", "revid": "46380", "url": "https://eu.wikipedia.org/wiki?curid=272052", "title": "Jos\u00e9 Luis S\u00e1enz de Heredia", "text": "Jos\u00e9 Luis S\u00e1enz de Heredia (Madril, - \"ibidem\", ) zinema-zuzendaria izan zen.\nBizitza.\nArkitekturako ikasketak hasi zituen, baina bertan behera utzi eta antzerkian hasi zen lanean. Gidoiak ere idatzi zituen. Gidoi horietako bat, \"Patricio mir\u00f3 a una estrella\" (\"Patriziok izar bat begiratu zuen\"), beste zuzendari batentzat prestatuta zegoen, baina ekoizlearen eta zuzendariaren artean hitzarmenik lortu ez zutenez, S\u00e1enz de Herediak berak egin zuen filma, 1934an. Horrelaxe sortu zuen bere bigarren filma ere, \"La hija de Juan Sim\u00f3n\" (1935, \"Juan Sim\u00f3nen alaba\").\nEspainiako Gerra Zibila amaitu zenean, Zinematografiako Sail Nazionalean parte hartu zuen, eta Franco jeneralaren zuzendari kuttunetako bat izan zen. \"Raza\" (1941, \"Arraza\") filma egin zuen (Francoren beraren argumentuarekin), eta propagandazko beste zenbait film ere bai, \"Franco, ese hombre\" (1964, \"Franco, gizon hori\"), esate baterako. S\u00e1enz de Herediak Espainiako zinemaren genero guztiak landu zituen, baina komedian nabarmendu zen bere maisutasuna. Aipatutako filmez gainera, azpimarratzekoak ditu: \"La mies es mucha\" (1949, \"Laborea asko da\"), \"Mariona Rebull\" (1947), \"El esc\u00e1ndalo\" (1943, \"Eskandalua\"), \"Don Juan\" (1950), \"Los ojos dejan huellas\" (1952, \"Begiek arrastoa uzten dute\"), \"La verbena de la Paloma\" (1964, \"Usoaren berbena\"), \"El destino se disculpa\" (1944, \"Patua zuritu egiten da\"), \"Todo es posible en Granada\" (1954, \"Guztia da posible Granadan\"), \"Historias de la radio\" (1955, \"Irratiko istorioak\"), \"Faustina\" (1956)."}
{"id": "272053", "revid": "336", "url": "https://eu.wikipedia.org/wiki?curid=272053", "title": "Michael Tippett", "text": "Sir Michael Kemp Tippett (Londres, 1905eko urtarrilaren 2a - \"ib.\", 1998ko urtarrilaren 8a) britainiar musikagilea izan zen.\nLondresko Royal College of Music-en egin zituen ikasketak, eta han, Berpizkundeko polifonia eta Beethovenen lana aztertu zituen. Azken musikagile horren lana eredu bihurtu zen Tippettentzat, eta hortik abiatuta egin zituen lehenengo lanak, esate baterako, harizko orkestra bikoitzerako kontzertua (1938-1939). Pedagogiak (Jungen eragina) eta politikak (Trotskiren pentsamenduen eragina) erakarrita, hainbat kargu bete zituen Morley Collegen, 1933tik 1951ra bitartean. Bigarren Mundu Gerran bakezale aurkeztu zuen bere burua (espetxeratu egin zuten kontzientzia-eragozpenagatik). Lirismo bortitza da bere lanen ezaugarri nagusia (\"A Child of Our Time\", oratorioa, bakarlari, abesbatza eta orkestrarako, 1939-1941; harizko laukotea, 1941-1942; lehenengo sinfonia, 1944-1945). 1946tik 1952ra bitartean, bere lehenengo opera egin zuen, \"The Midsummer Marriage\". \"King Priam\" (1958-1961) bigarren operan, Tippettek tonalitatea baztertu zuen, eta doinu-unibertso oparo eta indartsu baterantz egin zuen. Joera berri hori nabarmen ikusten da orkestrako kontzertuan (1962-1963) eta \"The Vision of Saint Augustine\" oratorioan (1963-1965). Azken partiturek aurreko estilo horien guztien sintesi moduko bat proposatzen dute: \"The Knot Garden\" opera (1966-1969), hirugarren sinfonia (1970-1972), \"The Ice Break\" (1973-1976) opera, laugarren sinfonia (1976-1977), \"New Year\" opera (1988)."}
{"id": "272055", "revid": "336", "url": "https://eu.wikipedia.org/wiki?curid=272055", "title": "Janet Baker", "text": "Dame Janet Abbott Baker (Hatfield, Hegoaldeko Yorkshire, Ingalaterra, 1933ko abuztuaren 21a) britainiar mezzo-sopranoa da.\nBiografia.\nLondresen eta Salzburgon ikasia, 1953an debutatu zuen bakarlari gisa Haydnen \"Nelson\" meza kantatuz. 1956ean Kathleen Ferrier kantariaren ohorezko saria irabazi ostean, Smetanaren \"Sekretua\" obrako Rosaren papera eginez debutatu zuen operan. Harrezkero Bakerren musika-ibilaldia berehala hasi zen goraka. Garai horretan nabarmenak izan ziren Henry Purcellen \"Dido eta Eneas\" operan egin zuen sorginaren papera, H\u00e4ndelen \"Rodelinda\" operan egindako Eduigerena eta Monteverdiren \"L\u00b4incoronazione di Poppea\"n antzeztu zuen Ottaviaren papera.\n60ko hamarkadaren erdialdera, XX. mendeko opera britainiarreko paperak, bereziki Benjamin Britten musikagilearen obrei dagozkienak, antzezten hasi zen. 1964an \"The Rape of Lucretia\" operako protagonista izan zen, 1966an, New Yorken lehen aldiz kantatzeaz gainera, Brittenen \"A Midsummer Night\u00b4s Dream\"eko Hermia antzezpenarekin debutatu zuen Covent Gardenen eta 1971n, berriz, musikagile horrek Bakerrentzat idatzitako \"Owen Wingrave\" operako Kateren papera antzeztu zuen.\nMahleretik hasi eta Purcellenganaino era guztietako interpretazioak egin zituen. Lied erromantikoen kantari bikaina zen bestalde. 1981ean erretiratu zen kantagintzatik, baina aurretik bere lanaren aitorpen gisa 1970ean Britainiar Inperioaren Ordenako Komandante eta 1976 Dama Komandante tituluak jaso zituen Ingalaterrako erreginarengandik."}
{"id": "272056", "revid": "28807", "url": "https://eu.wikipedia.org/wiki?curid=272056", "title": "Dame Janet Baker", "text": ""}
{"id": "272057", "revid": "58701", "url": "https://eu.wikipedia.org/wiki?curid=272057", "title": "N\u00e9lida Pi\u00f1on", "text": "N\u00e9lida Pi\u00f1on (Rio de Janeiro, Brasil, 1937ko maiatzaren 3a - Lisboa, 2022ko abenduaren 17a) brasildar idazle eta kazetaria izan zen.\nBiografia.\nEskola aleman batean egin zituen ikasketak, eta ondoren kazetaritza ikasi zuen Rio de Janeiroko Unibertsitate Katolikoan. Txikitatik izan zuen literaturarako zaletasuna, baina bere lehen eleberria 1961ean argitaratu zuen: \"Gu\u00eda mapa de Gabriel Arcanjo\" \"(Gabriel Arcanjoren mapa-gida). \"Haren ondoren idatziak dira, besteak beste, \"Tempo das frutas\" (1966, \"Fruitu-garaia\"), \"Fundador\" (1969,\" Fundatzailea\"), \"Tebas do meu cora\u00e7ao\" (1974,\"\u00a0Bazoaz nire bihotzetik\"), \"A Rep\u00fablica dos Sonhos\" (1984,\" Ametsetako errepublika\"), \"A for\u00e7a do destino\" (1978,\" Patuaren indarra\") eta \"La hora de la\" \"estrella\" (1990,\" Izarraren ordua\").\nPi\u00f1onek ahalegin berezia egin du topikoen mundu zurruna eraldatuko duen hizkuntza bat aurkitzeko, eta ahalegin horretan gizarte-hitzarmenak eta formulak zalantzan jartzen dituen ikuspegi umoristiko bikaina eskaintzea lortu du. Bere lanak zenbait hizkuntzatara itzuli dira, eta berak ere ingelesez idatzi izan du, batez ere ipuinak. Literatura-alorreko lanaz gainera, zenbait mintegitako irakasle gisa egindako lanak du aipagarria bai Brasilen bertan eta baita Estatu Batuetan ere. Era berean sari ugari irabazi ditu, eta literaturako sarietako epaimahaikide izan da askotan. Brasilgo Letretako Akademiako lehendakaria izan da. Brasilgo erregimen militarraren kontrako sutsu gisa agertu da, eta giza eskubideen eta emakumearen eskubideen alde borrokatu da."}
{"id": "272058", "revid": "28807", "url": "https://eu.wikipedia.org/wiki?curid=272058", "title": "N\u00e9lida Pi\u00f1\u00f3n", "text": ""}
{"id": "272059", "revid": "336", "url": "https://eu.wikipedia.org/wiki?curid=272059", "title": "Luis Su\u00e1rez", "text": "Luis Su\u00e1rez Miramontes (Ares, A Coru\u00f1a, 1935eko maiatzaren 2a - Milan, 2023ko uztailaren 9a) espainiar futbol-jokalaria eta entrenatzailea izan zen. Erdilaria zen, Europako bere garaiko onenetako bat.\nBiografia.\nBere hiriko taldean hasi zen jokatzen baina berehala Bartzelona Futbol Klubak fitxatu zuen, eta zortzi urtez (1953-1961) aritu zen talde horretan jokatzen. Barcelonarekin Ferietako Kopa irabazi zuen bi aldiz (1958, 1960), Espainiako Liga bi aldiz (1959, 1960) eta Espainiako Kopa ere bi aldiz (1957, 1959).\n1961ean Milango Inter taldeak fitxatu zuen 25 milioi pezetatan (futbolaren historiako fitxa garestiena ordu arte). Milanekin Europako bi Kopa irabazi zituen (1964, 1965), Kontinente arteko bi Kopa (1965, 1965), Italiako Liga hiru aldiz (1963, 1965, 1966). Gero Genoako Sampdorian ere jokatu zuen.\nBestalde, 35 partida jokatu zituen Espainiako selekzioarekin, Francisco Gento, Alfredo Di Stefano, Luis del Sol, Ferenc Puskas handiekin, eta, gero, Pirri eta Jose Angel Iribarrekin. 1962 eta 1966ko Munduko Txapelketetan ere parte hartu zuen, baina arrakasta handirik gabe. 1964an selekzio nazionalen Europako Futbol Txapelketa irabazi zuen, finalean Sobietar Batasuna menderatu ondoren.\n1960an Urrezko Baloiaren saria jaso zuen (bera izan zen lehen gizon espainiarra), 1961 eta 1964an Zilarrezko Baloia, eta 1965ean Brontzezkoa.\nJokalari gisa erretiroa hartu ondoren, Milango Inter taldearen entrenatzaile izan zen, eta Espainiako selekzioarena gero, Italian egindako munduko txapelketan (1990)."}
{"id": "272060", "revid": "56334", "url": "https://eu.wikipedia.org/wiki?curid=272060", "title": "Eugene O'Neill", "text": "Eugene Gladstone O'Neill (New York, Ameriketako Estatu Batuak, 1888ko urriaren 16a - Boston, Ameriketako Estatu Batuak, 1953ko azaroaren 27a) ingelesezko antzerkigilea izan zen.\nBizitza.\nGurasoak aktoreak izan zituen. Ikasketak bukatu ondoren, batetik bestera ibili zen itsasgizon, kazetari, aktore eta urre-bilatzaile gisa. Erietxe batean egon zen, aldi batez, eta han hasi zen idazten. Hasieran idatzi zituen antzerki-lanak joera naturalistakoak ziren, eta Provinceton Players antzerki-talde berritzaileak eraman zituen jendaurrera. Gerora, sinbolismo handiko lanak idatzi zituen; azken garaian idatzi zituen lanek, berriz, biografia-kutsua dute. Garai hartako antzerkian nagusi zen errealismoa gaitzetsi zuen, materialismoa eta bidegabekeria salatu zituen, eta gogor kritikatu zuen mundu modernoa.\nIbsenen eta Strindbergen eragina izan zuen; espresionisten baliabideak erabili zituen maiz (mozorroak, barne-bakarrizketak), eta mito klasikoak egokitu zituen, psikoanalisian oinarriturik. Hiru aldiz irabazi zuen Pulitzer Saria, eta 1936an Nobel Saria eman zioten.\nAntzerki-lan nagusiak: \"Emperor Jones\" (1921, \"Jones enperadorea\"), \"The Hairy Ape\" (1922, \"Tximu iletsua\"), \"Desire Under the Elms\" (1924, \"Desira zumarren azpian\"), \"The Fountain\" (1925, \"Iturria\"), \"The Great God Brown\" (1926, \"Brown jainko handia\"), \"Strange Interlude\" (1928, \"Interludio bitxia\"), \"Mourning Becomes Electra\" (1931, \"Elektrari ondo doakio doluzko arropa\"), \"Days Without End\" (1934, \"Amaierarik gabeko egunak\"), \"A Long Day\u00b4s Journey Into Night\" (1940, \"Egun luze bateko bidaldia gauerantz\")."}
{"id": "272062", "revid": "12788", "url": "https://eu.wikipedia.org/wiki?curid=272062", "title": "Plasmodio", "text": ""}
{"id": "272063", "revid": "28807", "url": "https://eu.wikipedia.org/wiki?curid=272063", "title": "Lorenzo Villalonga", "text": ""}
{"id": "272064", "revid": "46380", "url": "https://eu.wikipedia.org/wiki?curid=272064", "title": "Fernando Higueras", "text": "Fernando Higueras (Madril, 1930 - Madril, 2008ko urtarrilaren 30a) espainiar arkitektoa izan zen.\nBizitza.\nMadrilen egin zituen ikasketak. Artezalea izanik, pintura-, eskultura- eta argazki-lehiaketa eta erakusketa askotan parte hartu zuen, baita sari eta aipamen asko jaso ere. Antonio Fern\u00e1ndez Alba, Antonio V\u00e1zquez de Castro, Francisco \u00cd\u00f1iguez de Onzo\u00f1o, Antonio Mir\u00f3, Juan Daniel Fullaondo eta Rafael Moneorekin batera, Madrilgo Eskola mugimenduko kide izan zen, baina irizpide batasunik ezean, taldeak ez zuen lan askorik egin.\nEgin zituen lanen artean, aipagarriak dira, adibidez, lehenengoen artean, Hamar artistentzako etxeak (1960) eta Lucio Mu\u00f1ozen etxea (1962-1963). Bigarren horretan, Antonio Mir\u00f3ren lankidetzarekin egina, oso jarrera oparoa eta barrokoa erakutsi zuen, materialen erabilerari dagokionez. Beste obra batzuetan formaren adierazpenari eman zion lehentasuna, mugimendua birsortuz (1065, Madrilgo Zaharberritze Lanetarako Etxea), edo hormigoia espresionismoaren ezaugarrien arabera erabiliz (1967-1975, Militarren patronaturako etxebizitzak).\nEspainiatik kanpo egindako lanen artean, aipagarriak ditu, adibidez, Monte-Carloko erabilera anitzetarako eraikuntza (1969) edota Abu Dhabiko denda eta etxebizitza auzoak (1980). Parque del Sol Guadalminako turismoguneak eta Ocharan etxeak muntaketa estrukturalaren aberastasuna erakusten dute. Hirigintza lanetan ere sari asko irabazitakoa da. Aipagarria da, beste lan askoren artean, Lanzaroteko hirigintza proiektua (1969, New Yorkeko Arte Modernoaren Museoan erakusgai)."}
{"id": "272065", "revid": "6327", "url": "https://eu.wikipedia.org/wiki?curid=272065", "title": "Fernando de Higueras", "text": ""}
{"id": "272066", "revid": "512", "url": "https://eu.wikipedia.org/wiki?curid=272066", "title": "Juli\u00e1n San Valero Aparisi", "text": "Juli\u00e1n San Valero Aparisi (Valentzia, 1913ko abuztuaren 7a - \"ib.\", 1997ko martxoaren 30a) espainiar antropologoa eta arkeologoa izan zen.\nBiografia.\nZuzenbidea eta filosofia eta letrak ikasi zituen Valentzian, eta historiako doktore egin zen Madrilen. Berehala, arkeologiarako bidea hartu zuen. Lehenengo ikerketetan oinarrituta, lan hauek idatzi zituen, besteak beste: \"El Neol\u00edtico espa\u00f1ol y sus relaciones\" (1946, \"Espainiar neolitikoa eta bere harremanak\"), \"El origen de la agricultura y de la cer\u00e1mica valencianas\" (1954, \"Valentziako nekazaritzaren eta zeramikaren sorrera\") eta \"El neol\u00edtico valenciano\" (\"Valentziako neolitikoa\"), J. Aparicio P\u00e9rezekin elkarlanean (1977).\nPoliki-poliki, etnologiaren eta antropologiaren bidetik egin zuen, eta hori argi ikusten da \"Apuntes de historia de la cultura\" ( 1970, \"Kulturaren historiari buruzko oharrak\", P. Garc\u00eda eta M. Gonzalorekin elkarlanean) eta \"El pueblo del Reino de Valencia\" (1988, \"Valentziako erresumako herria\") lanetan, esaterako. 1948an Granadako Unibertsitateko kulturaren historia katedra eskuratu zuen, eta 1950etik 1983ra bitartean historiaurreko eta antzinako historiako katedradun izan zen Valentziako Unibertsitatean. Horrez gainera, Ikerketa Iberiarren eta Etnologia Valentziarraren Institutua sortu eta zuzendu zuen. Juli\u00e1n San Valero izan zen antropologia kulturalari buruzko ikerketak egiten lehenengoa, eta Valentziako ikerketa etnologiko eta antropologikoen eskola modernoaren sortzailetzat hartzen da, gaur egun."}
{"id": "272067", "revid": "336", "url": "https://eu.wikipedia.org/wiki?curid=272067", "title": "Robert Siohan", "text": "Robert Siohan (Paris, Frantzia, 1894ko otsailaren 27a - Paris, 1985eko uztailaren 16a) frantses musikagilea izan zen.\nBiografia.\nMusika-ikasketak Parisko Kontserbatorioan egin zituen, 1909tik 1922ra bitartean. Alto, kontrapuntu eta fugako lehenengo sariak lortu zituen, eta ondoren, Vincent d\u00b4Indyrekin lan egin zuen. Hark orkestra-zuzendaritzara zuzendu zuen.\nHaren lehenengo lanek Halphen Saria (1922, \"Harizko laukotea\") eta Blumenthal Saria (1925-1926, \"Sinfonia\") jaso zituzten.\nArthur Honeggerren \"David Erregea\" lanaren lehenengo audizioa egin zuen, Parisen, 1924an. Poliki-poliki, arrakasta hartu zuen orkestra-zuzendari gisa, eta Pasdeloup kontzertuetan zuzendari aritu zen, behin baino gehiagotan. 1929an bere orkestra sortu zuen, \"Concerts Siohan\"; Parisko talde dinamikoetako bat bihurtu zen, eta musika berriei eta interprete gazteei ateak zabaldu zizkien.\n1932tik 1946ra bitartean, Parisko operako abesbatzetako zuzendari izan zen, eta ondoren, Kontserbatorioko irakasle (1948-1962), eta musikako ikuskari orokorra Kulturako Ministerioan (1962-1964).\nSiohanen lehenengo lanak bide neoklasikoaren barruan sartzen dira, eta ez zuen ia inoiz bide hori utzi. Opera bat idatzi zuen, \"Le Baladin de satin cramoisi\" (1926-1927); ballet bat, \"Hyp\u00e9rion\" (1938); bi lan sinfoniko, \"In memoriam\" (1922), \"Kontzertua biolinerako\" (1927), \"Kontzertua pianorako\" (1939), ganbera-musika, musika instrumentala eta melodiak.\nHainbat urtez, musikologia eta kritika landu zuen (\"Le Monde\" eta \"Combat\" aldizkarietan, batez ere)."}
{"id": "272069", "revid": "336", "url": "https://eu.wikipedia.org/wiki?curid=272069", "title": "Mark Spitz", "text": "Mark Spitz (Modesto, 1950eko otsailaren 10a) estatubatuar igerilari ohia da. Urrezko zazpi domina irabazi zituen Municheko Olinpiar Jokoetan, Alemanian, 1972an. Zortzi urterekin hasi zen igeriketa-probetan parte hartzen, familia Sacramentora bizitzera joan zenean. Santa Clarako igeriketa klubeko igerilari azkarrena zen 1964an, eta 1967an bere lehen munduko errekorra hautsi zuen 400 metro askeetan, eta 100 eta 200 metro tximeletan. 1968an, Mexikoko Olinpiar Jokoetan, banakako hiru probetarako eta txandakako beste hainbestetarako sailkatu zen, baina bere ahalmenen azpitik aritu zen: bigarren geratu zen 100 metro tximeletan eta hirugarren 100 metro askean. Txandakako taldearekin, baina, urrezko domina bi irabazi zituen. 1968ko Olinpiar Jokoen ondoren, Indiako Unibertsitatean sartu zen, Jim Counsilmanen esanetara. \"National Collegiate Athletic Association\"eko eta \"Amateur Athletic Union\"eko txapelketa asko irabazi zituen. 1972an 200 metro tximeletako munduko errekorra hautsi zuen Olinpiar Jokoen aurreko probetan. Municheko Olinpiar Jokoetan zazpi probetan parte hartu zuen, eta zazpietan urrezko domina irabazi zuen. Olinpiar Joko batzuetan inoiz irabazi den domina kopururik handiena izan da hori. 100 eta 200 metro tximeletako errekorrak hautsi zituen, eta 200 metro askeetakoa ere bai. Errekorra hautsi zuen halaber 4 x 100 metro askeetan. 1972an erretiratu zen, munduko 32 errekor eta Estatu Batuetako 38 hautsi ondoren. Gaur egun Los Angelesen bizi da bere emaztea (Suzy Weiner) eta bere bi semeekin: Matthew eta Justin."}
{"id": "272070", "revid": "336", "url": "https://eu.wikipedia.org/wiki?curid=272070", "title": "Antonio Janigro", "text": "Antonio Janigro (Milan, Italia, 1918ko urtarrilaren 21a - \"Ib.\", 1989ko maiatzaren 1a) biolontxelo-jotzaile eta orkestra-zuzendaria izan zen.\nBizitza.\nDiran Alexanianekin biolontxeloa ikasi ondoren, Parisen, bakarkako kontzertuak ematen hasi zen. 1939an, Jugoslavian harrapatu zuen gerrak, eta Zagreben gelditu zen. Bertako kontserbatorioko irakasle izan zen, 1954 arte. 1948an, orkestra-zuzendaritzan hasi zen, eta geroago, Zagrebeko Bakarlariak taldea sortu zuen. 1954tik 1967ra bitartean berak zuzendu zuen hamabi hariz eta klabezin batez osatutako taldea. Munduko hari-orkestrarik onenetakoa izan zen, eta barrokoko errepertorioa berpiztu zuen.\nAldi berean, Zagrebeko Irratiko Orkestra Sinfonikoa sortu eta zuzendu zuen (1954-1964). 1965tik 1967ra bitartean Milango l'Angelicum orkestraren zuzendari izan zen, 1968tik 1971ra, Sarreko Irratiaren Ganbera Orkestrarena, eta 1971tik 1974ra bitartean Salzburgoko Mozarteumeko Camerata Academicarena. Horrekin batera, bere biolontxelo-jotzailearen karrera ere aurrera eraman zuen, Dinu Lipatti, Carlo Zecchi eta J\u00f6rg Demus lagun zituela.\n1950eko hamarkadan hirukoa osatu zuen Paul Badura-Skoda piano-jotzailearekin eta Jean Fournier biolin-jotzailearekin. Irakaskuntzak ere garrantzi handia izan zuen bere zereginetan: 1965tik 1974ra bitartean D\u00fcsseldorfko Robert-Schumann Kontserbatorioan, 1971tik aurrera Salzburgoko Mozarteumen, eta 1975etik aurrera Sttutgarteko Musika Eskola Nagusian. Ganbera-musika eta errepertorio barrokoa izan zituen Janigrok gogokoen."}
{"id": "272071", "revid": "23317", "url": "https://eu.wikipedia.org/wiki?curid=272071", "title": "Arleen Aug\u00e9r", "text": "Arleen Aug\u00e9r (South Gate, Kalifornia, 1939ko irailaren 13a - Leusden, Herbehereak, 1993ko ekainaren 10a) estatubatuar sopranoa izan zen.\nMusikologiako ikasketak egin zituen, bere jaioterriko unibertsitatean, 1957tik 1963ra bitartean. Ikasketak amaitu ondoren, musikari, kantuari hain zuzen ere, ekin zion. Ralph Errollerekin batera lan egin zuen, 1965. urtetik aurrera Chicagon. Kontzertuetan kantatzen zuen, batez ere; operan Gilda (\"Rigoletto\") eta Gaueko erregina (\"Xirula miragarria\") paperetan egin zuen debuta. Los Angelesen Victor-Fuchs saria irabazi zuen, eta, sari horri esker, Europara joan zen teknika lantzera. Vienako Operan aritu zen, eta han arrakasta handiko debuta izan zuen, Gaueko erreginaren paperarekin. New York City Operan 1969an egin zuen debuta, paper berarekin. Ondoren, Alemaniako opera nagusiek gonbidatu zuten: Hanburgo, Munich, Frankfurt, Kolonia... 1971n Frankfurteko Goethe Unibertsitateko irakasle izendatu zuten, eta 1974. urtetik aurrera Bachen kantatetan, pasioetan eta oratorioetan espezializatu zen. Behin baino gehiagotan izan zen Salzburgoko Jaialdian. Milango Scalan 1975ean kantatu zuen lehenengo aldiz, eta New Yorkeko Metropolitan Operan, berriz, 1978an. 1985ean izugarrizko arrakasta izan zuen Londresen, Haendelen \"Alcina\" lanarekin. 1986an Andrew printzearen ezkontzan parte hartu zuen Westminsterren, eta 1991n Mozarten heriotzaren bigarren mendeurrena ospatzeko kontzertuan, Vienako Saint-\u00c9tienne katedralean. 1993an hil zen, minbiziak jota."}
{"id": "272073", "revid": "336", "url": "https://eu.wikipedia.org/wiki?curid=272073", "title": "Barry Goldwater", "text": "Barry Morris Goldwater (Phoenix, Arizona, 1909ko urtarrilaren 2a - Paradise Valley, Arizona, 1998ko maiatzaren 29a) estatubatuar politikaria izan zen.\nIkasketa militarrak egin zituen, eta 1928. urtean graduatu zen. Ondoren, Arizonako Unibertsitatean sartu zen, baina handik urtebetera jaioterrira itzuli zen, eta aitonaren negozioetan hasi zen lanean. Aitonak denda-kate bat zabaldu eta aberastu egin zen bere negozioekin, eta haren ondasunak Barryk jaso zituen ondorengotzan. 1941ean gudarostean sartu zen, eta Bigarren Mundu Gerran parte hartu zuen. 1945ean gerratik itzuli zenean, jeneral goren gisa lan egin zuen Arizonako Guardia Nazionalean. Karrera politikoari 1949an eman zion hasiera, Phoenixko udal-hauteskundeetan kargu bat eskuratu zuelarik. Harrezkero, Goldwaterrek lau hamarralditan zehar jardun zuen politikagintzan lanean, alderdi errepublikanoan, nahiz eta kritika asko jaso zituen bai alderdi demokrataren aldetik eta baita bere alderdiaren aldetik ere. Bere karrera guztian zehar ahalegin handia egin zuen kontserbadoreen joera indartzeko, eta komunismoaren kontrako mugimenduaren eta eskuindarren buruetako bat izan zen. Estatu Batuetako kontserbadore modernoen aitzindaritzat hartua izan da. Beste zenbait jarduerez gainera, bost agintalditan izan zen senatari, 1987 arte, eta 1964an Estatu Batuetako lehendakaritzako hauteskundeetara aurkeztu zen, baina ez zuen arrakastarik izan. 1997. urtean Alzheimerren eritasunak jota, politikagintzatik erretiratu behar izan zuen."}
{"id": "272075", "revid": "58701", "url": "https://eu.wikipedia.org/wiki?curid=272075", "title": "P. D. James", "text": "Phyllis Dorothy James (Oxford, - \"ibidem\", ) britainiar idazlea izan zen. Polizia-nobelak idazten zituen.\nBiografia.\nCambridgen ikasi zuen. 1949-1968 bitartean Gizarte Segurantzaren administrazioan lan egin zuen eta gero, 1968-1979 bitartean, Barne-ministerioko funtzionario izan zen. Nahiko berandu hasi zen idazten. 1963an argitaratu zuen bere lehen nobela, \"Estal iezaiozue aurpegia\"; hor agertu zen lehen aldiz Adam Dalgleish detektibea, gero polizia-nobelen sail arrakastatsu baten protagonista izango zen pertsonaia: \"Hiltzaile-sena\" (1963), \"Heriotza batere ez naturalak\" (1967), \"Urretxindor batentzat hil-jantzia\" (1971), \"Auzitegiko mediku baten heriotza\" (1977), \"Amarruak eta irrikak\" (1989). P. D. Jamesen polizia-nobeletan oinarrituta ospe handiko telesail bat egin zen, eta horri esker oso famatua egin zen bere izena. Cordelia Gray, emakume detektibe pribatuaren pertsonaia ere berak sortu zuen \"Emakume batek egiteko lan batere ez-egokia\" (1972), eta \"Burezurra larruazalaren azpian\" (1982) nobelen protagonista. \"Gizonen umeak\" (1992) izan zen bere eleberrietan polizia-eleberri ez zen lehena, haurrik gabeko mundu batean girotutako nobela futurista; ez zuen aurrekoek bezain harrera ona izan. 1994an polizia-nobelara itzuli zen \"Jatorrizko bekatua\"rekin. Irakaskuntzan ere aritu zen, arte ederretako fakultatean, egileen elkartean eta British Broadcasting Corporationen (BBC); azken horren zuzendari izan zen, eta horregatik guztiagatik 1991n noblezia-titulua eman zioten."}
{"id": "272077", "revid": "336", "url": "https://eu.wikipedia.org/wiki?curid=272077", "title": "Heinrich von Kleist", "text": "Heinrich von Kleist (Frankfurt Oder, Alemania, 1777ko urriaren 18a - Wannsee, 1811ko azaroaren 21a) alemaniar olerkari eta antzerkigilea izan zen. XIX. mendeko alemaniar antzerkigile nagusia izan zen, eta eragin handia izan zuen Frantziako eta Alemaniako mugimendu errealista, espresionista, nazionalista eta existentzialetan.\nBizitza nahasia eta heriotza tragikoa.\nAita prusiar gudarosteko ofiziala zuen, eta haren eraginez hasi zuen karrera militarra, baina, zazpi urteren ondoren, alde batera utzi zuen mundu hura, atsekabeturik. Unibertsitatean zuzenbidea eta matematika ikasten hasi zen, baina ikasketak ere bertan behera utzi zituen. Unibertsitateko garaietan ezagutu zituen, dena dela, Kanten testuak. Kanten filosofiaren eraginez, jakiturian zuen fedea galdu zuen, eta, arrazoian zuen itxaropena galdurik, emozioetan jarri zuen konfiantza guztia. Arrazoiaren eta emozioaren arteko gatazka ez zuen konpondu, halere, eta gatazka horixe agertzen da haren lanaren funtsean.\nIkasketak alde batera utzi ondoren, Parisa eta Suitzara bidaiatu zuen. Suitzan idatzi zuen bere lehen lana: \"Die Familie Schroffenstein\" (1803, \"Schroffensteindarrak\"), egoera patologikoei buruzko azalpen gupidagabea egiten duen tragedia, egileak berak hala erabakita izenik gabe argitara emana. Obra horren sakoneko ideia, Kleisten obran behin eta berriro agertuko zena, gizakiaren egiari antzemateko gizakiaren adimenak duen ezintasuna izan zen.\nGeroago, Parisa jo zuen berriro, etsipenak hartuta, eta gudarostean boluntario sartzen ahalegindu zen, baina Frantziatik egotzi egin zuten, eta Ekialdeko Prusiara alde egin behar izan zuen. Handik ere gudarostean sartzeko prestakuntzak bertan behera utzita alde egin zuen, Dresdenera (1807-1809).\nDresdenen sei hilabetez egon zen espetxean, eta, ondoren, garai hartako pentsalari eta artista nagusiekin harremanetan egon zen. Idazten jarraitu zuen: antzerki-lanak, olerkiak eta aldizkarietako artikuluak, batez ere.\n\"Berliner Abendblatter\" egunkaria argitaratu zuen sei hilabetez, eta aldizkari hura desagertu zenean, bere ogibidea galdu zuen. Oso egoera kaskarrean bizi zelarik eta bere ingurukoek, batez ere Goethek, bere lanari zegokion garrantzia ematen ez ziotela-eta, etsipenak hartu zuen. Garai hartan eritasun sendaezin batek jotako emakume bat ezagutu eta haren adiskide mina egin zen. Harekin iritsi zen bere bizitzaren amaiera tragikora, 1811ko azaroaren 21ean: adiskideari tiro egin eta bere buruaz beste egin zuen ondoren Kleistek. Hura izan zen Europako erromantizismoaren garaiko suizidiorik tragikoena eta sonatuena.\nLiteratura-lan nagusiak.\nKleist \"Schroffensteindarrak\" lana idazten hasi zen garaitsukoa da, hau da Kleisten lehen urteetakoa, \"Robert Guiskard\" obra, amaitu gabe utzi zuen antzezlana. Izan ere, oso obra handinahia zen hura, eta Parisa egindako bidaia batean, etsipenaren etsipenez, eskuizkribua erre egin zuen Kleistek.\n1808an \"Penthesilea\" (1808, \"Pentesilea\") drama eman zuen argitara. \"Pentesilea\"k ez zuen arrakasta handirik lortu, baina bertan agertzen dira Kleistek sentimenduen intentsitatea adierazteko erakutsi zuen trebetasunagatik alemaniar olerkari gorenen mailara eraman duten zenbait olerki. Urte hartan bertan \"Der zerbrochene Krug\" (\"Loreontzi hautsia\") aurkeztu zuen. Ez zuen harekin ere arrakastarik lortu, baina, gaur egun, mende hartako alemaniar komedia bikainenetakoa dela esaten da: nekazari-giroan kokatuta dago, eta hizkera barregarria, elkarrizketa biziak eta umore handia ditu ezaugarri.\nHandik bi urtera \"Das Kathchen von Heilhronn\" (1810, \"Katalina Heilhronngoa\") argitaratu zuen, Erdi Aroko alemaniar munduaren erakusgarria; neskatxa xume baten istorioa du kontagai, eta ametsa eta lilura dira oinarrizko osagaiak.\nKleisten azken antzezlana \"Der Prinz von Hombburg\" (1810, \"Hombburgeko printzea\") izan zen, egilea hil ondoren argitaratua, 1821ean. Baina antzezlanez gainera, kontakizunak ere idatzi zituen, besteak beste, \"Michael Kohlhaas\", \"Das Erdbeben in Chili\" (\"Txileko lurrikara\") eta \"Der Marquise von 0...\" (\"Oko markesa...\"), \"Erzdhlungen\" bilduman jasoak (1810-1811).\nIkusten denez, bere garaian ez zuen arrakastarik lortu Kleistek, baina gaur egun erromantizismoaren garaiko pertsonaia originalenetakotzat hartua da; batetik, erromantizismoaren aitzindari gisa ikus daiteke, baina, aldi berean, haren kontraesanak agertzen ditu eta erromantizismotik haraindi jotzen du, adibidez, estutasunaren eta bakardadearen gaien zentzu erromantikoari dagokionez. Bestalde, oreka eta ordena bilatzeko ahalegina ere sumatzen da Kleisten lanetan, eta horrek jarrera ilustratuek eta Kanten filosofiak izan zuen eragina nabarmentzen du."}
{"id": "272078", "revid": "66942", "url": "https://eu.wikipedia.org/wiki?curid=272078", "title": "Maria Jo\u00e3o Pires", "text": "Maria Jo\u00e3o Pires (Lisboa, Portugal, 1944ko uztailaren 23a) portugaldar piano-jotzailea da.\nBiografia.\nOso gazterik hasi zen pianoa jotzen, hiru urterekin hain zuzen, eta lau urterekin eman zuen jendaurreko lehenengo kontzertua. Lisboakoa Musika Kontserbatorioan egin zituen ikasketak, eta handik Munichera aldatu zen, Gulbenkian fundazioak emandako laguntza batekin, Rosl Schmidtekin ikasketak sakontzera.\n1970ean arrakasta handiz parte hartu zuen Bruselan, Beethovenen bigarren mendeurrenean, eta harrezkero munduko areto ospetsuenetan eta orkestra handienekin jo izan du, eta ospe handia eskuratu du bai kritikarien artean eta bai entzuleen artean. Osasun arazoak zirela-eta aldi batez erretiratuta egon ondoren, 1986an Londresen debutatu eta ondoren Hanburgo, Paris eta Amsterdamen aritu zen; New Yorken eta Austrian jo zuen 1989an, eta Espainian hurrengo urtean.\nPires munduko musika garaikideko artista handienetakoa da. Ganbera-musika jo ohi du, eta azpimarratzekoak dira Mozart, Beethoven eta Schuberten lanen gainean egin ohi dituen interpretazio natural eta soilak. Agust\u00edn Dumay biolin-jotzailearekin bikotea osatu du, eta harekin grabatu zuen \"Biolin eta pianorako sonatak\"; disko aipagarriak ditu, halaber, Mozarten sonatenak eta Chopinen \"Nocturno\"enak (Portugalen gehien saldutako diskoetako bat izan zen).\nBestalde, bere karreran zehar hainbat sari irabazi ditu, adibidez, Edison saria, Frantziako Akademiaren Diskoaren saria eta Charles Cros Sari Nagusia."}
{"id": "272079", "revid": "46640", "url": "https://eu.wikipedia.org/wiki?curid=272079", "title": "Percy Adlon", "text": "Percy Adlon (Munich, 1935eko ekainaren 1a) alemaniar zinema-zuzendari, gidoigile eta ekoizlea da.\nFilologia alemana, artea eta antzerkia ikasi zituen. Irratian hasi zen lanean, kultura eta literaturari buruzko programak eginez. 1970. urtean dokumentalista gisa sartu zen telebistan eta arte-gaietan espezializatu zen. Gero bere produkzio-etxea sortu zuen (Pelemele Film) eta fikziozko zinema egiten hasi zen. Bere lehen film luzeak (\"Celeste,\" 1981) Marcel Proustek sortutako munduari buruzko oso ikuspegi berezia ematen du, objektuen, espazio hutsen, sentimenduen, isiltasunen eta bakardadeen bidez eratuz narrazioa. \"Sugarbaby\"n (1984) oso istorio sinplea eratu zuen bere musa Marianne S\u00e4gebrechetentzat: emakume lodi bakarti bat da, metroko bidaietan xarmatu duen ahotsaren bila ateratzen dena. Gero Estatu Batuetara jo zuen eta bertan \"Out of Rosenheim\" edo \"Bagdad Caf\u00e9\" (1987) idatzi, zuzendu eta ekoiztu zuen: bizimodua, harremanak ulertzeko bi modu kontrajartzen ditu filmak, giro magiko baten kaosa, eta berriro ere, bakardadea inguru galdu batean. Erabili eta bota egiten duen munduaren aurkako satira egin zuen hurrena \"Rosalie erosketetara doa\" (1988) filmean, Estatu Batuetan bizi den emakume alemaniar baten istorio kontatuz. 1990eko hamarkadaren hasieran eremu are bakartiagoa bilatu zuen, eta Alaskara joan zen \"Salmonberries\" (1991) filmatzera; beren bakardadea betetzeko beharra duten bi emakumeen elkartzea da, besteen antzera, film honetan ere gaia."}
{"id": "272080", "revid": "512", "url": "https://eu.wikipedia.org/wiki?curid=272080", "title": "Juan Luis Baroja Collet", "text": "Juan Luis Baroja Collet (Le Creusot, Frantzia, 1957) gipuzkoar artista da. Frantzian jaio bazen ere, 1964. urtetik aurrera Eibarren bizi da. 1979an, Mari Puri Herrero eta Gabriel Ramos Urangaren eskutik grabatua ikasi zuen, eta alor horretan nabarmendu da gehienbat, nahiz eta eskultura, collageak eta beste teknika batzuk ere landu dituen.\nBere lehenengo erakusketa 1878an egin zuen Eibarren bertan, eta orduz geroztik banakako hogeita hamar bat erakusketatan eta ehun inguru taldekotan hartu du parte. 1983an Debako Artisau Ikasketen Zentroan, grabatu kalkografikoko arduradun izendatu zuten, eta urte berean Eusko Jaurlaritzak grabatu kalkografikoa ikertzeko laguntza eskaini zion. 1984 eta 1985ean Gure Artea Sariketetan grabatuen bigarren saria jaso zuen, eta lehenengo saria Gasteizko Arte Plastikoen Sariketan. Beste hainbat sari ere eskuratu ditu, ez bakarrik Euskal Herrian, baita atzerrian ere. Bere obretako batzuk Zaragoza, Gasteiz eta Argandako udaletxeetan, Gipuzkoako Diputazioan, Bilboko Arte Ederren Museoan, Madrilgo Liburutegi Nazionalean eta Eusko Jaurlaritzaren bilduman daude. 1997an, Mari Fran Agirregabiriarekin batera, Itzal grabatu- eta edizio-lantegia sortu zuen Soraluzen. Eibarko grabatuaren tradizioa eta artegintzaren bide berriak uztartzen ditu Baroja Colletek. Espainiako grabatugilerik onenen artean egoteaz gainera, eskultura lantzen ere jarraitzen du, eta 2000 urtean eskultura handi bat agindu zion Eibarko Udalak herrirako."}
{"id": "272082", "revid": "219", "url": "https://eu.wikipedia.org/wiki?curid=272082", "title": "Nanni Moretti", "text": "Giovanni \"Nanni\" Moretti (Brunico, Bozen-Hego Tirolgo probintzia autonomoa, 1953ko abuztuaren 19a) italiar zinema-zuzendari, gidoilari eta antzezlea da.\n\"Ni autarkiko bat naiz \"(\"Io sono un autarchico\", 1976) lana izan zen lehenengo film luzea, super 8-an egin zuena. Arrakasta handia izan zuen lan horrek, eta 16 mm-ra pasatu zuten banatu ahal izateko. Ondoren \"Ecce bombo\" (1978) egin zuen, Canneseko zinemaldian lehiaketaz kanpo aurkeztu zena. \"Urrezko ametsa\" (\"Sogni d'oro\", 1981) lana paradoxa bat izan zen: Veneziako Mostran epaimahaiaren sari berezia irabazi zuen, zinema-aretoetan, aldiz, porrota izan zen. \"Bianca \" (1984) eta \"La messa \u00e9 finita \" (1985) lanekin hasi zen Moretti eskura duen guztia salatzen duen gizonaren ospea hartzen. Poliki-poliki Italiako kontzientzia kritikoetako bat bihurtu zen, nahiz eta erabiltzen duen umoreari esker ikusleen artean arrakasta handia lortu duen. Bere filmak atseginak dira, umoretsuak eta nabarmen uzten dute politikarien ustelkeria. Nazioartean arrakasta handiena izan duen lana \"Caro diario \" (1994) izan da. Moretti zenbait lanetan aurreratu egiten da Italiako historiako gertakizunetara; esate baterako, komunismoaren beheraldia eta alderdi sozialistaren legez kanpoko komisioen eskandalua aurreikusi zituen. Horren adibide dira \"Palombella rossa\" (1989) eta \"La cosa\" (1990), Italiako alderdi komunistaren nahasmendua erakusten dutenak; edota \"Bozeramailea\" (\"Il portaborse\", 1991), Daniele Luchettik zuzendua eta Morettik antzeztua eta ekoiztua, ministro sozialista ustel baten istorioa. Antzezle gisa beste bi film aipagarritan parte hartu zuen: \"Padre Padrone\" (1978) eta \"Riso in bianco\" (1984). 2001. urtean \"La stanza del figlio\" filmarekin irabazi zuen Canneseko Urrezko Palma.\nFilmografia.\nAktore.\nBerak zuzendu eta ekoiztutako filmez gain, hurrengo hauetan ere parte hartu du:\nProduktore.\nBerak ekoiztutako filmez gain, hurrengo hauetan ere ekoizle-lana egin du:"}
{"id": "272084", "revid": "28807", "url": "https://eu.wikipedia.org/wiki?curid=272084", "title": "Ernest Vivian Fuchs", "text": ""}
{"id": "272085", "revid": "336", "url": "https://eu.wikipedia.org/wiki?curid=272085", "title": "Alicia Markova", "text": "Alicia Markova (\"Lilian Alicia Marks\" jaioa; Londres, 1910eko abenduaren 1a - 2004ko abenduaren 2a) britainiar dantzaria izan zen.\nOso gazterik egin zuen debuta, hamalau urterekin, Diaghileven Ballet Errusiarrekin (1925-1929); baina lehenengo arrakasta George Balanchineren eskutik iritsi zitzaion, \"Urretxindorra\" balletarekin (1926). Diaghilev hil eta Ballet Errusiarrak desegin zirenean, Rambert Balletean eta Londresko Vic-Wellsen (1931-1935) jardun zuen, azken horretan \"prima ballerina\" gisa. Bera izan zen \"Giselle\" eta \"Beltxargen aintzira\" dantzatu zituen lehenengo dantzari ingelesa. 1935. urtean bere dantza-konpainia sortu zuen, Anton Dolinekin batera, Markova-Dolin Ballet taldea. Handik hamar urtera, \"London Festival Ballet\" izena hartu zuen. Markova errepertorio erromantikoko dantzari gisa nabarmendu zen; mugimenduen arintasuna, adierazpen samurra eta interpretaziorako grazia zituen ezaugarri nagusiak. Haren lanen artean aipagarriak dira, besteak beste, \"Beltxargen aintzira\", \"Silfideak\", \"Intxaur kraskailua\", \"Pas de quatre\" eta abar, baina, zalantzarik gabe, \"Giselle\"ren paperak eman zion XX. mendeko dantzari onenetakoaren ospea. \"Giselle\" interpretatzen hasi eta handik zortzi urtera \"Giselle eta neu\" izeneko liburua eman zuen argitara (1960). 1963. urtean amaitu zuen bere karrera dantzari gisa, baina, harrezkero, New Yorkeko \"Metropolitan Opera Ballet\" taldearen zuzendari izan zen (1963-1969). 1986. urtean \"Markova Remembers\" autobiografia eman zuen argitara."}
{"id": "272086", "revid": "28807", "url": "https://eu.wikipedia.org/wiki?curid=272086", "title": "Lilian Alicia Marks", "text": ""}
{"id": "272088", "revid": "336", "url": "https://eu.wikipedia.org/wiki?curid=272088", "title": "Jordi Sol\u00e9 Tura", "text": "Jordi Sol\u00e9 Tura (Mollet del Vall\u00e8s, Bartzelona, Katalunia, 1930eko maiatzaren 23a - 2009ko abenduaren 4a) katalan politikari eta legelaria izan zen.\nBiografia.\nZuzenbide-ikasketak Bartzelonako Unibertsitatean eta Parisen egin zituen 1960ko hamarraldian. PSUC, Kataluniako Alderdi Komunistako kide izan zen, 1964an bota zuten arte.\n1970ean Kataluniako Alderdi Komunistatik egotzitako beste kide batzuekin batera, Bandera Roja taldea sortu zuen, diktadura frankistaren irtenbidetzat Herri Errepublika proposatzen zuena. Trantsizio demokratikoaren garaian, ordea, taldea desegin, eta kide gehienek alderdi komunistaren barruko \"eurokomunista\" izeneko taldean sartzea erabaki zuten. Garai hartan bertan, 1976an, Bartzelonako Unibertsitatean katedra lortu zuen. Hurrengo urtean, bere alderdiaren eskutik Kongresurako diputatu aukeratu zuten, eta 1977an kargu horretan berretsi ondoren, 1982 arte iraun zuen. 1983an, denbora gutxian Bartzelonako Udaletxeko zinegotzi izan ondoren, Unibertsitatera itzuli zen.\nAlderdi Komunista betirako utzi, eta Iniciativa per Catalunya izeneko iritzi plataforma sortu zuen beste kide komunista batzuekin batera, baina arrakastarik lortu ez zuenez, Kataluniako Sozialisten Alderdian sartu zen. 1986an, Kataluniako Parlamentuak Gorteetako senatari aukeratu zuen, eta 1991n Felipe Gonz\u00e1lez Gobernuko presidenteak Kulturako ministro izendatu zuen.\nAipagarria da, bestalde, 1978an Espainiako Konstituzioa sortzen lagundu zuela, eta Kataluniako Autonomia Estatutua 1979an."}
{"id": "272089", "revid": "28807", "url": "https://eu.wikipedia.org/wiki?curid=272089", "title": "Fran\u00e7ois de Salignac de la Mothe", "text": ""}
{"id": "272090", "revid": "336", "url": "https://eu.wikipedia.org/wiki?curid=272090", "title": "Sonny Rollins", "text": "Sonny Rollins \u2014jaiotza-izena: Theodore Walter Rollins\u2014 (New York, Ameriketako Estatu Batuak, 1930eko irailaren 7a) jazzeko saxo-jotzailea da.\nBizitza.\n1947an hasi zen profesional gisa jotzen New Yorkeko 52 kaleko klubetan. Coleman Hawkins, Lester Young eta Charlie Parker saxo-jotzaileen eragina izan zuen. 1953an grabatu zuen bere lehenengo diskoa, \"Movin' out\". Garai hartan indarrean zegoen hard bop estiloaren aitzindarietakoa izan zen.\n1955ean Clifford Brown-Max Roachen boskotean jo zuen. 1959tik 1962ra erretiratu ibili zen, musika-ikasketak sakontzeko. 1963an kontzertuak eman zituen Europan eta Japonian eta \"Our Man in Jazz \"diskoa grabatu zuen, free jazz joerakoa. 1968tik 1971ra berriro erretiratu zen. 1971n hasi zen berriro kontzertuak ematen, eta diskoak grabatzen eta harrezkero ekinean jarraitzen du bai bere taldearekin eta bai bakarka.\nSonny Rollins etorri handiko saxo-jotzailea da, inprobisatzaile aparta eta nekaezina, erritmoaren eta harmoniaren sen handia duena; bere musikak indar eta ironia handia du, eta beste musika askoren ekarria izan du, bereziki calypsoarena eta Karibeko musikarena. Sonny Rollinsen eragina nabarmena da jazzeko saxo-jotzaile askorengan.\nDisko nagusiak: \"Saxophone Colossus\" (1957), \"A Night at the Village Vanguard. More from the Vanguard\" (1957), \"Freedom Suite\" (1958), \"The Bridge\" (1962), \"Next Album\" (1972), \"The Cutting Edge\" (1974), \"The Milestone Jazzstars\" (1978), \"Sunny Days Starry Nights\" (1984), \"The Solo Album\" (1985).\nDiscografia.\nTaldekide gisa.\nBabs Gonzalesekin\nJ. J. Johnsonekin\nFats Navarrorekin\nBud Powellekin\nMiles Davisekin\nThelonious Monkekin\nArt Farmerrekin\nClifford Brown-Max Roach Quintetekin\nMax Roachekin\nErnie Henryrekin\nKenny Dorhamekin\nDizzy Gillespierekin\nAbbey Lincolnekin\nMcCoy Tyner, Ron Carter, eta Al Fosterrekin\nThe Rolling Stonesekin"}
{"id": "272091", "revid": "512", "url": "https://eu.wikipedia.org/wiki?curid=272091", "title": "Mary Ellen Rudin", "text": "Mary Ellen Rudin (Jaiotza-izena: Mary Ellen Estill ; Hillsboro, Texas, 1924ko abenduaren 7a - Madison, Wisconsin, 2013ko martxoaren 18a) estatubatuar matematikaria izan zen.\nJatorri apaleko familia batean sortu zen. Texasko Unibertsitatean egin zituen ikasketak, eta han zaletu zen matematikarekin. R.L. Moore ikertzailea izan zuen irakasle, eta hark sorturiko Moore metodoaren eraginez hasi zuen, hain zuzen ere, matematiketako karrera. 1944an lortu zuen graduazioa, eta handik lau urtera doktore egin zen. Harrezkero, Duke Univertsitateko irakasle izan zen 1953. urtea arte, eta Walter Rudin matematikariarekin ezkondu ondoren, Rochesterko Unibertsitateko irakasle bisitari eta Wisconsineko Unibertsitateko irakasle gisa lan egin zuen; gaur egun Wisconsingo Unibertsitateko irakasle emeritua da. Matematikako ikerketei dagokienez, multzoen teoria izan da hainbat urtez bere aztergai nagusia, eta bereziki nabarmendu da kontradibideen osaeran. Bestalde, hainbat matematika elkarte eta erakundetako kide izan da, bestek beste Amerikako Matematika Elkartekoa, Emakume Matematikarien Elkartekoa, Logika Sinbolikoaren Elkartekoa eta Matematikako Amerikar Elkartekoa (AMS), zeinaren zuzendariorde izan baitzen 1980-1981 urteetan."}
{"id": "272092", "revid": "336", "url": "https://eu.wikipedia.org/wiki?curid=272092", "title": "Fernando Mart\u00ednez Sanabria", "text": "Fernando Mart\u00ednez Sanabria (Madril, 1925eko otsailaren 23a - Bogota, 1991ko abenduaren 26a), izengoitiz \"Chuli Mart\u00ednez\", jatorri espainiarreko kolonbiar arkitektoa izan zen.\nBizitza.\nEspainian jaio zen arren, oso gazterik aldatu zen bere familiarekin Kolonbiara, 1938an, eta Bogotako Unibertsitate Nazionaleko Arkitektura Fakultatean ikasi zuen. Herri-lanetako Ministerioan hasi zen lanean 1948an, eta geroago familia bakarrerako etxebizitzen proiektu-egile gisa nabarmendu zen (Veraguas auzoko Banco Central Hipotecarioren etxebizitzak, 1956). Beste zenbait obra aipagarriren artean, azpimarratzekoak dira Barranquillako Caja Agrariaren eraikina (1961), Unibertsitate Nazionaleko Ekonomia Fakultatea, Bogotako Bavaria eraikina eta Pahlavi liburutegiaren proiektua (Teheran). Irakasle-lanetan jardun zuen, Unibertsitate Nazionaleko eta Andeetako Unibertsitateko Arte Ederretako katedradun gisa (Bogotan biak).\nBere arkitekturari dagokionez, nabarmen agertzen da paisaia barne-espazioetara erakartzeko asmoa. Argi naturala erabili zuen nagusiki, eraikinari askatasun eta dinamismo handia ematen zioten irekigune geometrikoen bitartez, eta horma bihurgunetsuak, maila desberdinak, sabai okerrak, eta funtzionaltasuna ere ezaugarri aipagarriak dira bere obran. Hainbat sari irabazi zituen, besteak beste, Kolonbiar Arkitekturako I. Bienalekoa (1960) eta ohorezko aipamena Donostiako Euro-Kursaal Turismo Gunearen proiektuaren zirriborroarekin (1963)."}
{"id": "272093", "revid": "28807", "url": "https://eu.wikipedia.org/wiki?curid=272093", "title": "Chuli Mart\u00ednez", "text": ""}
{"id": "272094", "revid": "336", "url": "https://eu.wikipedia.org/wiki?curid=272094", "title": "Sammy Reshevsky", "text": "Samuel Herman \"Sammy\" Reshevsky (Ozorkow, Polonia, 1911ko azaroaren 26a - Syffern, New York, AEB, 1992ko apirilaren 4a) estatubatuar xake-jokalaria izan zen, jatorriz poloniarra. Jokalari nekaezina eta estratega bikaina; Estatu Batuetako txapelduna askotan (1936, 1938, 1940, 1942, 1946, 1969, 1971); aurkari gogorrenak menderatu zituen, are munduko txapeldunak ere, baina ez zuen inoiz lortu munduko txapeldun izatea.\nBiografia.\nSei urte besterik ez zituela, Europa osoan barrena ibili zen bere dohainak erakusten, eta 9 urterekin master-maila lortu zuen. Harrigarrizko partidak egin zituen, 75 aurkariren kontra aldi berean jokatu eta irabaziz. 1920an Estatu Batuetara emigratu zuen gurasoekin. Estatu Batuetako jokalari onenekin lehiatu zen, eta xake-arazo konplexuei soluzioa aurkitu zien, baina, halako batean, haurren ongizaterako begiraleek profesional gisa jokatzea debekatu zioten. Aurrerago, kontularitzako ikasketak egin ondoren, xakean jokatzen hasi zen berriro.\nNahiz eta munduko jokalari onenak ere mendean hartu zituen -Jos\u00e9 Ra\u00fal Capablanca (1935ean), Mikhail Botvinnik (1955ean), Bobby Fischer (1961)-, ez zuen sekula lortu munduko txapeldun izatea; aditu batzuen arabera, bere karrera eten izanagatik, jokoan beti berdin hasteagatik eta presaz jokatzeko atxikimenduagatik. 1984an, 72 urte zituela, Reykjavikeko Nazioarteko Txapelketa irabazi zuen. Xake-jokoari buruzko bi liburu idatzi zituen: \"Reshevsky on Chess\" (1948, \"Reshevsky xakean\") eta \"How Chess Games Are Won\" (1962, \"Nola irabazten diren xake-jokoak\")."}
{"id": "272096", "revid": "46380", "url": "https://eu.wikipedia.org/wiki?curid=272096", "title": "Peter Stein", "text": "Peter Stein (Berlin, Alemania, 1937ko urriaren 1a -) alemaniar antzerkigilea izan zen.\nBiografia.\nGerra ondoko berrikuntza giroan hazi zen. Germanistika eta artearen historia ikasi zituen, eta Fritz Kortnerren laguntzaile izan zen Municheko Kammerspielen. Han izenpetu zuen Steinek bere lehenengo lana, Edward Bonden \"Salbatuak \"(1967). Bremen, Zurich eta Franckfurten egon zen ondoren.\n1970ean Mendebaldeko Berlingo Schaub\u00fchneko zuzendari-artistiko izendatu zuten; kalitatezko aukera berri bat izan zen Stein buru izan zen bitartean. 1986an utzi zuen Steinek erakunde hori eta Berlinera joan zen berriz ere. Salzburgoko Jaialdiko zuzendari izan zen G\u00e9rard Mortierrekin batera. 1968an, Munichen zela, Peter Weissen \"Vietnami buruzko hitzaldia \"zuzendu zuen. 1969an, Bremenen, Goetheren \"Torquato Tasso\"ren bertsio bat egin zuen.\n1970ean Schaub\u00fchnera iritsi zenean Steinek Brechten \"Ama \"antolatu zuen. Handik urtebetara, \"Peer Gynt \"osatu zuen, XIX. mendeko burgesen indibidualismoaren mitoa erakusten zuena. Iraganeko antzerkia Kleisten \"Hombourgeko printzea \"(1972), Gorkiren \"Udatiarrak \"(1974), Shakespeareren \"Zuk nahi bezala \"(1977) eta gaur egungoa elkartzen zituen, besteak beste, Botho Straussen lanarekin (\"Handia eta txikia, \"1978; \"Parkea, \"1984). \"Orestiada \"(1980) izan zen Steinen lanaren beste gailurretako bat. Greziar tragedia zehaztasun handiz berregin zuen Steinek, espresionismoaren bidetik. 1984an \"Hiru ahizpak \"eta 1989an \"Gereziondoa \"osatu zituen."}
{"id": "272097", "revid": "119347", "url": "https://eu.wikipedia.org/wiki?curid=272097", "title": "Gy\u00f6rgy Luk\u00e1cs", "text": "Gy\u00f6rgy Luk\u00e1cs ( ahoskatua; Budapest, \u2013 \"ibidem\", ) hungariar filosofo eta literatura-kritikari marxista izan zen. Luk\u00e1csen eragina handia izan zen Europako komunismoan, XX. mendearen hasieran. Estetikaren ikuspegi marxista eman zuen ezagutzera, eta, halaber, Marxen gizarte industrialeko alienazioari buruzko teoriaren argibideak eman zituen. Berlinen eta Heidelbergen egin zituen zuzenbide-ikasketak. 1918an alderdi komunistako kide egin zen, eta, hurrengo urtean B\u00e9la Kunen gobernu iraultzailearen Kultura eta Hezkuntzako komisario izendatu zuten. Handik gutxira B\u00e9la Kun aginpidetik kendu zutenean, Hungariatik atera, eta Austrian, Alemanian eta Suitzan bizi izan zen hamar urtez. 1933tik aurrera, Moskuko Filosofiako Institutuan lan egin zuen. 1945ean, Hungariara itzulirik, Parlamentuko kide izan zen, eta estetika-irakasle Budapesteko Unibertsitatean. 1956an, Hungariako Iraultzaren garaian, Kulturako ministro izendatu zuten. Iraultzaren ondoren atxilo hartu, eta Errumaniara egotzi zuten, baina, 1957an itzultzeko baimena eman zioten. Luk\u00e1csek 30 liburutik gora eta ehunka saikera eta irakurgai idatzi zituen. Haren lanen artean hauek dira azpimarragarrienak: \"Die Seele und die Formen\" (1911, \"Arima eta formak\"), \"Geschichte und Klassenbewusstsein\" (1923, \"Historia eta klase kontzientzia\"), \"Der historische Roman\" (1955, \"Eleberri historikoa\"), eta Goethe, Hegel, Lenin, Karl Marx, eta marxismoari eta estetikari buruz idatzitakoak."}
{"id": "272098", "revid": "512", "url": "https://eu.wikipedia.org/wiki?curid=272098", "title": "Marcel Mouloudji", "text": "Marcel Mouloudji (Paris, Frantzia, 1922ko irailaren 16a - \"ib.\", 1994ko ekainaren 14a) frantses abeslaria, idazlea eta antzezlea izan zen.\nBiografia.\nHaurtzaroa txirotasunean igaro zuen. Kantari, antzezle, zinemagile, idazle eta margolari lanetan aritu zen. Jean-Louis Barraultek bere ikuskizun baterako hartu zuen. Mouloudjik \"La Fleur de l\u00b4\u00e2ge\" (1991) lanean Barraulten giroan nola sartu zen kontatzen du, nola ezagutu zuen Octobre taldea, eta nola kontratatu zuen Dullin jaunak Atelier antzokirako.\nHainbat filmetan parte hartu zuen: Marcel Carn\u00e9ren \"Jenny\", Jacques Daroyren \"La Guerre des gosses\" (\"Mutikoen gerra\"), Christian-Jaquen \"Les Disparus de Saint-Agil\" (\"Saint-Agil-eko desagertuak\"), Henri Decoinen \"Les Inconnus dans la maison\" (\"Ezezagunak etxean\") eta abar. Mutiko gaiztoaren paperak egin zituen \"Justice est faite\" (\"Justizia egina dago\") edota \"Nous sommes tous des assassins\" (\"Gu guztiok hiltzaileak gara\") filmetan.\n1950eko hamarralditik aurrera ez zuen zineman lanik egin. Okupazioaren garaian Sartre eta Beauvoir bisitatzen zituen, eta haiek idaztera bultzatu zuten. Eleberriak (\"Enrico\", 1944, Pl\u00e9iade Saria), antzerki-lanak (\"Quatre Femmes\", 1947), eta poesia idatzi zituen. Lemarque, Cocteau, Pr\u00e9vert, Trenet, Queneau, Ferr\u00e9ren abestiak interpretatu zituen. 1953an Diskoaren Sari Nagusia lortu zuen. 1954an Boris Vianen \"Le D\u00e9serteur\" abestu zuen, baina berehala debekatu zuten. Aljeriako Gerraren kontra azaldu zen, eta 1968ko maiatzeko mugimenduaren alde."}
{"id": "272099", "revid": "90204", "url": "https://eu.wikipedia.org/wiki?curid=272099", "title": "Ra\u00fal Soldi", "text": "Ra\u00fal Soldi (Buenos Aires, 1905eko martxoaren 27a - \"ibidem\", 1994ko apirilaren 21a) argentinar margolaria izan zen, Argentinako espresionismoaren ordezkari nagusietako bat.\nBuenos Airesko Arte Ederretako Akademia Nazionalean egin zituen ikasketak, eta Europan, Milango Brera Akademian sakondu zituen. 1932an itzuli zen Argentinara, eta, urtebete geroago, bakarkako bere lehen erakusketa egin zuen. Garai hartan zinemarako antzeztokiak prestatzen hasi zen lanean. Bere lana Argentinatik kanpo ezagutarazteko, Parisko Nazioarteko Erakusketan parte hartu zuen 1937an, New Yorkeko Nazioarteko Erakusketan 1939an, San Franciscoko erakusketa batean ere bai eta abar. Argentinan, ospe handiko margolari bihurturik, margolaritzako bi sari nagusiak jaso zituen: Areto Nazionaleko Lehen Saria (1948) eta Augusto Palanza Saria, Arte Ederretako Akademia Nazionalaren sari nagusia. Bere lanen artean muralak ditu aipagarrienetakoak. Lehenengoak 1953an egin zituen, Glewko Santa Ana kaperan, eta Santa Fe Galerian. 1958an bere obraren lehenengo atzera begirakoa egin zen, 100 obra baino gehiagorekin, Witcomb Galerian. Urte horretan bertan nazioarteko onespena jaso zuen, Sao Pauloko Bienioan sari bat jasota. Lanik aipagarrienak Colon Antzokiko kupulako freskoak (Buenos Aires, 1966) eta Deikundearen Basilikaren kapera bateko freskoak (Nazaret, 1968) ditu. Bere obra munduko museo onenetan aurki daiteke, hala nola New Yorkeko Arte Modernoko Museoan, Florentzian eta Milanen."}
{"id": "272100", "revid": "119347", "url": "https://eu.wikipedia.org/wiki?curid=272100", "title": "Gonzalo Su\u00e1rez", "text": "Gonzalo Su\u00e1rez (Oviedo, Espainia, 1934ko uztailaren 30a) zinema-zuzendaria eta gaztelaniazko idazlea da.\nBizitza.\nFilologia-ikasketak egin zituen, eta unibertsitatean bertan izan zuen antzezle-karrera hasteko aukera. Gero hedabideetan hasi zen lanean, irratian, kirol-kazetari gisa. 1960ko hamarraldian zenbait eleberri idatzi zituen: \"De cuerpo presente (Gorpua bertan dela)\". Bere eleberrietako batzuk filmetarako baliatu izan zirenez, film-gidoiak idazten hasi zen, eta filmak zuzentzen gero.\nZuzendari gisa, 1967an egin zuen debuta, \"Ditirambo\" filmarekin. Hasieran ohi ez bezalako filmak egiten hasi zen, edertasun handiko irudi oniriko eta fantasiazkoak, batetik, eta errealitatekoak, bestetik, nahasiz. Esperientzia horren porrotaren ondoren, zinema tradizionalera itzuli zen, literatura-lanak zinemara egokituz.\n1994an \"El asesino triste\" \"(Hiltzaile tristea) \"kontakizun-liburua argitaratu zuen, hamar urte ezer argitaratu gabe igaro ondoren, eta 1999an \"Ciudadano Sade\", XVIII. mendeko aristokrata libertinoaren eleberri gisako biografia.\nBeste film aipagarri batzuk: \"El extra\u00f1o caso del doctor Fausto\" (1969, \"Fausto doktorearen kasu harrigarria\"); \"Aoom\" (1970); \"Morbo\" (1971); \"Al diablo, con amor\" (1973, \"Deabruari, maitasunez\"); \"La loba y la paloma\" (1974, \"Otsemea eta uso-emea\"); \"La regenta\" (1974); \"Beatriz\" (1976); \"Don Juan en los infiernos\" (1990, \"Don Juan infernuetan\"); \"La reina an\u00f3nima\" (1992, \"Erregina anonimoa\"); \"Mi nombre es sombra\" (1995, \"Nire izena da itzala\").\nLiburuak.\nDe cuerpo presente, 1963.\nLos once y uno, 1964.\nTrece veces trece, 1964.\nEl roedor de Fortimbr\u00e1s, 1965.\nRocabruno bate a Ditirambo, 1966.\nLa zancada del cangrejo, 1969.\nOperaci\u00f3n Doble Dos, 1974.\nGorila en Hollywood, 1980.\nLa reina roja, 1981.\nEl asesino triste, 1994.\nLa literatura, 1997.\nCiudadano Sade, 1999.\nYo, ellas y el otro, 2000.\nEl cine: de las cavernas a la pantalla, 2001.\nEl hombre que so\u00f1aba demasiado, 2005.\nLa suela de mis zapatos, 2006.\nDos pasos en el tiempo. De Aoom a El Genio tranquilo, 2006.\nEl secreto del cristal. Aforismos y desafueros de Gonzalo Su\u00e1rez., 2008.\nGidoiak.\n1965 Fata Morgana.\n1975 Operaci\u00f3n Doble Dos.\n1980. La colmena.\nZuzendutako antzezlanak.\n2000. \"Ars\u00e9nico por favor\""}
{"id": "272101", "revid": "1519", "url": "https://eu.wikipedia.org/wiki?curid=272101", "title": "Tina Turner", "text": "Tina Turner, jaiotzez Anna Mae Bullock (1939ko azaroaren 26a, Nutbush, Tennessee - Kusnacht, Suitza, 2023ko maiatzaren 24a) estatubatuar kantaria izan zen. Batez ere, haren ahotsaren indar eta sendotasunagatik eta agertokian eskaintzen zuen ikuskizunagatik ezaguna zen.\nBiografia.\nFamilia txiro batean hazi zen. Zortzi urterekin, elizako koruan sartu zen. Horrek eskola jazarpenetik, gurasoen abandonutik ihes egiten lagundu zion. Amak erizain edo irakasle izatea nahi zuen. Turner nerabe zela hasi zen abesten. Amona hil eta gero, Saint Louisera joan zen.\nHasierak.\nSaint Louisen, Missouriko \"rhythm\" \"and\" \"blues\" giroan murgildu zen. 1957an, 17 urte zituela, Ike Turner piano- eta gitarra-jotzaileak ezagutu zuen eta berehala kontratatu zuen Kings of Rhythm bandarako. Arropa erosi, hortzak txukundu, ilea aldatu eta Tina Turner izena jarri zion. Anna Mae Bullock izena aldatu eta Tina Turner haren ordez jarri zidan, gure harremanaren hasieran, nire protestak kontuan hartu gabe. (Tina Turner) Urtebete geroago ezkondu ziren, eta elkarrekin grabatzen eta kontzertuak eskaintzen hasi, \"Ike and Tina Turner Revue\" izenaz. Urte horietan, batez ere \"rhythm and blues\" estiloko musika egiten zuen. \nIke &amp; Tina Turner.\n1960an bikoteak Ike &amp; Tina Turner izena erabiltzen hasi zen bikotea eta lehen diskoa argitaratu zuten, \"A Fool in Love.\" Kontzertuetan eskaintzen zuen ikuskizunagatik, eromenezko dantzan eta arropa deigarriez jantzia agertzen zelarik Tina, ezaguna egiten hasi zen. \nTina Turner musikalki ekoitzi nahian, Phil Spectorrek hitzarmen bat negoziatu zuen 1966an bikote musikalaren managerrarekin, Bob Krasnow Loma Recordseko buruarekin. Spectorrek $20.000 eskaini zituen beren kontratutik askatzeko eta Tinarekin egindako saioen kontrol sortzailea edukitzeko. Lomaren kontratutik askatu ondoren, Philles Records etxearekin sinatu zuen bikoteak, hori baitzen Spectorren disketxea. 1966ko martxoaren 7an, Tinakm singlea atera zuen hiru egileren izenpearekin (Phil Spector / Ellie Greenwich / Jeff Barry), \"River Deep \u2013 Mountain High\". Estatu Batuetan ez zuen lortu datu onik, eta izen bereko albuma ez ateratzea erabaki zuten (1969 arte). Hala ere, Erresuma Batuan, abestia arrakasta bihurtu zen, 3. posturaino iritsi zen hit zerrendetan, eta lehen postura Los 40 Principales zerrendan Espainian ere. Herri-eskaria zela eta, Spectorrek Erresuma Batuan kaleratu zuen albuma London Records-ekin, 1966ko irailean.\nHala ere, ordurako arazoak zeuden Ikeren eta Tinaren artean: Nire bizitzako urte zail horietan, abesti hori grabatzeak begiak ireki zizkidan beste aukera batzuetara. Aske sentitu nintzen, hunkituta, neure kabuz abesteko erronkarako prest. River Deep \u2013 Mountain high hartu nahi nuen bidean sartu ninduen. (Tina Turner)Ezpain hautsiak, begi ubelduak, artikulazio dislokatuak eta tortura psikologikoa bihurtu ziren nire egunerokotasunaren parte (Tina Turner)\n1969an, Ike eta Tina rock-jaialdietan hasi ziren agertzen. Northridgeko Newport Pop jaialdian, Woodinvilleko Seattleko Pop Jaialdian eta Amador konderriko Gold Rush rock musikaren jaialdia egon ziren. 1969ko azaroan, Rolling Stones taldearen biran parte hartu zuten arrakasta handiz. Tina sexu-ikur gisa ikusi zuten askok, eta eszenatokiko sentsualtasunak goraipatu zuten. Madison Square Gardeneko bira hartako \"I've Been Loving You Too Long\", kantuaren errepresentazio guztiz etotikoa Rolling Stones-en 1970eko \"Gimme Shelter\" dokumentalean ageri da. Madison Square Gardeneko beste kontzertu batean, Janis Joplin bikotearekin elkartu zen eszenatokian eta \"Land of 1000 Dances\" kantatu zuten denen artean inprobisatuta.. Ikek eta Tinak Rolling Stones eta Beatles taldeen rock abestiak gehitu zizkioten beren errepertorioari harrezkero, eta beren publikoak oso ondo hartu zuen eraldaketa hori.\nBikoteak 1971n lortu zuen arrakastarik handiena, \"Proud Mary\" kantarekin. \nArrakasta bakarlari gisa.\n1978an dibortziatu zen, tratu txar fisikoak eta desleialtasuna salatuta. Handik aurrera bakarlari gisa hasi zen. Hurrengo lan aipagarria \"Ball of Confusion\" izan zen (1982). Beste artista batzuen albumetan gonbidatu gisa agertu ondoren, 1984an bakarkako bere lehen disko \"Private Dancer\" argitaratu zuen. Arrakasta izan zen, bai kritikaren iritziz, bai salmentei zegokienez, mundu osoan 20 milioi ale baino gehiago saldu eta hiru Grammy Sari lortu zituelako. 1985ean George Miller zuzendariaren \"Mad Max III\" filmean parte hartu zuen. 1986an bere autobiografia idatzi zuen, \"I, Tina\", Kurt Loder-ekin batera. Ike eta Tina Rock and Rollaren Ospearen Aretoan sartu zituzten 1991n. 1993an bere bizitzari buruzko film bat estreinatu zen: \"What's Love Got to Do With It?\" 1995ean James Bond espioiari buruzko filmaren musika Albert R. Broccolirena interpretatu zuen: \"Golden Eye\".\nEszenatokietatik urruntzen.\n2008an erdi-erretiratu zen eta \"Tina!: 50th Anniversary\" \"Tour\" mundu-birari ekin zion. Hasiera batean azken emanaldi bat izan behar zuen, hain zuzen ere, Anna Mae Bullockek Saint Louiseko agertoki bat zapaldu eta 50 urtera bere emanaldi profesionala ixteko. Grammy Sarietan eskatu zioten eszenatokira itzul zedin, baina bera ez zegoen ziur. Handik gutxira, Milango Giorgio Armaniren moda ikuskizun batean, Sophia Lorenek agurtu zuen eta aktibo segitzera animatu. Azkenean, Oprah Winfreyk Las Vegasen egindako saio berezi batean, bakarlariak iragarri zuen urte horretan bertan beste mundu bira bat egingo zuela. \nEszenatokietatik kanpokoak.\nSuitzan hainbat urtez bizi ondoren, suitzar herritar bihurtu zen 2013an. Handik gutxira AEBetako herritartasuna lagatzeko agiriak aurkeztu zituen. Grammy sari bat jaso zuen 2018an egindako ibilbideagatik. 2021ean Rock and Rollaren Ospearen Aretoan sartu zuten bakarlari gisa.\nIdazlanak.\n2018an beste autobiografia bat idatzi zuen: \"My Love Story;\" baita 2020an autolaguntza liburu bat ere: \"Happiness Becomes You: a Guide to Changing Your Life for Good\" . \nMusikala.\n2018an, \"Tina\" musikala inauguratu zen Londresko West End aretoan: 2019an egin zuen debuta Broadwayn eta geroztik munduko hainbat lekutara joan da. \nDokumentala.\n2021ean \"Tina dokumenta\"la estreinatu zen. Bertan, bere ezkontza eta bizitzako pasarte gogorrak kontatu zituen, bai eta arrakasta artistikoa lortzeko egindako bide latza ere. Berlinaleko 71. edizioan estreinatu zen."}
{"id": "272102", "revid": "1545", "url": "https://eu.wikipedia.org/wiki?curid=272102", "title": "Edu Muruamendiaraz", "text": "Edu Muruamendiaraz Gallastegi (Bergara, Gipuzkoa, 1964ko irailaren 16a) dantzari eta koreografoa da.\nBizitza.\nHemezortzi urte zituela, Donostiako Eskola Dantza Taldean sartu zen, eta han eman zituen ondorengo urteak. Euskal dantza tradizionalaren arloan sari ugari eskuratu du, hala nola Gipuzkoako Txapelketa 1978an Jaione Aranarekin, eta Amaia Agirrerekin batera, Gipuzkoako Dantza Askatuko Txapelketa 1993, 1994, 1995 eta 1996. urteetan, eta Euskadikoa 1993, 1994 eta 1996an. Gipuzkoako Aurresku Txapelketan ere irabazle izan zen 1995 eta 1996 urteetan, baita Euskadikoan ere 1994, 1995 eta 1996 urteetan.\nTxapelketetan egin duen lan bikainaz gain, emanaldi ugari egin ditu Euskal Herrian zein atzerrian Eskola Taldearekin batera, eta Kepa Junkerarekin batera ere aritu da Europako hainbat hiritan. 35 urte bete ondoren goi-mailako dantzan diharduen bakarretakoa da, zeregin hori irakaskuntzarekin tartekatuz. Bere azken urteotako lanik aipagarriena, ordea, 1997an Aukeran taldearen sortzaileetako bat izan zenetik egindako egitasmo berritzailea da. Izan ere, euskal dantza herrikoiak berrirakurri eta berrasmatu ditu, arrakasta handiz, talde horrek, eta Edu Muruamendiaraz arduratzen da, dantzatzeaz gain, taldea zuzentzeaz eta koreografiak sortzeaz. Taldeak eskaini zuen lehenengo lana \"Aukeran\" izenekoa izan zen, 1997an. Hurrengo hiru urtean, beste lau koreografia sortu eta aurkeztu dituzte: \"Akilimarro\" (1998), \"Errenkan\" (1999), \"Zirga Ezean\" eta \"Argia Ilunpean\" (2000)."}
{"id": "272103", "revid": "512", "url": "https://eu.wikipedia.org/wiki?curid=272103", "title": "Zhelju Zhelev", "text": "Zhelju Mitev Zhelev (; Vesselinovo, 1935eko martxoaren 3a - Sofia, 2015eko urtarrilaren 30a) bulgariar politikaria izan zen. Bulgariako presidentea izan zen 1992-1996 urteetan.\nBizitza.\nSofiako Unibertsitatean filosofiako ikasketak amaitu ondoren, doktoregoa lortu zuen, baina ezin izan zuen unibertsitatean eskolarik eman, leninismoaren aurkako kritika egin baitzuen bere tesian. 1980an Bulgariaren Berregituratze eta Irekitzearen Aldeko Kluba sortu zuen, demokrazia politiko eta kulturalean oinarritua zegoena, eta bere indar ahula zela-eta, gobernu komunistak onartu egin zuen.\nGorbatxovek Sobietar Batasunetik bultzatutako erreformen ondorioz Europako komunismoen krisia sortu zenean, klub hori Demokrazia Indarren Batasuna zeritzan frontean sartu zen 1989an, beste hamabost talde politikorekin batera, eta Zhelev bertako koordinatzaile aukeratu zuten.\n1990eko hauteskundeen ondoren, fronte haren talde parlamentarioaren presidente-kargua hartu zuen. Garai hartan, alderdi sozialistako Petar Mladenov Errepublikako presidenteak bere alderdi barruko krisialdiaren ondorioz dimititu egin behar izan zuenean, Zhelev aukeratu zuten presidente, bere alderdiaren eta beste zenbait alderdi politiko txikiren hitzarmenari esker. Kargua hartu eta berehala, demokrazia sendotzeko aldaketa politikoak eta merkatu-ekonomiarako garapena bultzatuko zituela zin egin zuen. 1992an Bulgaria Europako Kontseiluko kide gisa onar zezaten lortu zuen. 1997ko hauteskundeetan Petar Stoianovek hartu zuen Zheleven kargua."}
{"id": "272104", "revid": "512", "url": "https://eu.wikipedia.org/wiki?curid=272104", "title": "Raymond L\u00e9opold Bruckberger", "text": "Raymond L\u00e9opold Bruckberger (Murat, - Friburgo, ) frantses domingotarra izan zen. Hogei urte zituela, Frantziako herritartasuna hartu zuen, eta 1929an domingotarren ordenan sartu zen. Okupazioaren garaian, katoliko guztiek nazismoari aurre ez egina deitoratu zuen. Baina, gero, heriotza-zigorraren ongintza sakratua defendatu zuen. Azken-aurreko liburua \"Oui \u00e0 la peine de mort\" (1986, \"Bai heriotza-zigorrari\") izan zuen. \"Le cheval de Troie\" aldizkariko sortzaileetako bat izan zen (1947-1948), Frantziako Elizaren jesuitismoaren kontra egiteko. Atzerriko Legioko kapilau izan zen. Ondoren, Afrika iparraldera joan zen. Gero, zortzi urte egin zituen Estatu Batuetan eta lau Grezian. Azkenik, Suitzako herrixka batera erretiratu zen. 1960an \"Le Dialogue des carm\u00e9lites\" (\"Karmeldarren elkarrizketa\") filma egin zuen, eta 1967an \"Tu moissonneras la temp\u00eate\" (\"Ekaitza jasoko duzu\"), Frantziako askatasunari buruzkoa. Bestalde, artikuluak idatzi zituen \"Life\", \"New York Times\", \"L\u00b4Aurore\", \"Figaro-Magazine\" aldizkarietan. \"Lettre ouverte \u00e0 J\u00e9sus-Christ\" (1973, \"Eskutitz irekia Jesu Kristori\"), \"Lettre \u00e0 Jean-Paul II, pape de l\u00b4an 2000\" (1979, \"Eskutitza Joan Paulo II.ari\") eta memoria liburu bat, \"\u00c0 l\u00b4heure o\u00f9 les ombres s\u00b4allongent\" (1989, \"Itzalak luzatzen direnean\") idatzi zituen, besteak beste. Burckberger aitak ohituren dekadentzia salatu zuen, eta bere burua katoliko ez-praktikatzailetzat zuen. 1981ean \"Ce que je crois\" (\"Nik sinesten dudana\") idatzi zuen. 1985ean Acad\u00e9mie des sciences morales et politiquesen sartu zen."}
{"id": "272105", "revid": "512", "url": "https://eu.wikipedia.org/wiki?curid=272105", "title": "Philippe de Champaigne", "text": "Philippe de Champaigne (Brusela, 1602 - Paris, 1674) Flandrian sortu zen margolari eta marrazkilari frantsesa izan zen.\nBiografia.\nBruselan ikasi ondoren, Italiarantz abiatu zen, baina Parisen geratu zen, Parisko Luxenburgoko Jauregiko dekorazio-lanetan. Ondoren, Nicolas Poussin pintorearekin hasi zen lanean, eta erretratuak eta paisaiak margotzen hasi zen. Erregearen amaren pintore ofizial bihurtu ondoren, mandatu asko izan zuen: erlijio-lanak Parisko karmeldarrentzat (\"Eguberria\", 1628; \"Tenpluko aurkezpena\", 1629) eta gortesauentzako erretratuak (\"Richelieu\", 1635). Richelieuk eskatuta, lan ofizialak egin zituen, Estatuaren kargura (Luis XIII.aren erretratua, 1635; Parisko Sorbona, Val-de-Grace abadia eta Cardinal jauregiko dekorazioa; Gaston de Foix armagizonaren erretratua, 1635). Ordura arteko lan guztiak barrokoak, ugariak eta guztiz koloretsuak izan ziren. 1643. urtetik aurrera, haatik, Champaigne jansenisten artean ibili zen, eta ordura arteko kolore oparotasuna eta freskotasun barrokoa erlijio-giro estuko zuhurtasun eta urritasun bihurtu ziren (Port Royaleko erretratuak, Ang\u00e9lique Arnauden erretratua). Bilakaera hori dela medio, Champaigne Frantziako pintore klasizista nagusietakotzat hartu izan da gerokoan (\"Ex-voto\", 1662, bere alaba Catherineren mirarizko sendatzearen oroigarri egin zuen koadroa)."}
{"id": "272107", "revid": "46380", "url": "https://eu.wikipedia.org/wiki?curid=272107", "title": "Raymond Roussel", "text": "Raymond Roussel (Paris, 1877ko urtarrilaren 20a - Palermo, 1933ko uztailaren 14a) frantziar idazlea izan zen. Familia burges aberats batean sortu zen, eta goi-mailako musika-ikasketak egin zituen. Hamazazpi urte zituela ekin zion obra handi bati, \"La Doublure\" (\"Ordezko antzezlea\"), Nizako inauterien oroitzapena hamabi silabako bertsoetan; biziki hunkitu zuen obra hartan eginiko ahalegin handiek irakurleengan oihartzunik ez izanak. Hamabiko bertsotan jarraitu zuen ondoren, eta \"Impressions d\u00b4Afrique\" (1910, \"Afrikako inpresioak\"), itsasoan galduta, gatibu hartutako europar bidaiari batzuen bitartez, Afrikako munduaren alegiazko deskripzio bitxia eskaintzen zuen obrari ekin zion gero. Iseka gaitzean hartu zioten liburua, baina gai bitxiak lantzen jarraitu zuen hurrengo lanetan: \"Locus solus\" (1914, antzerki-lan bihurtua, 1922an), beirazko kaioletan itxitako hilotzak heriotzako unea kontatzen, \"L\u00b4\u00c9toile au front\" (1924, \"Izarra aurrean\") eta \"La poussi\u00e8re de soleils\" (1926, \"Eguzkien hautsa\") antzerki-lanak, eta \"Nouvelles Impressions d\u00b4Afrique \"(1910, \"Afrikako inpresio berriak\") poema-bilduma. Bere idazkerari buruzko oharrak bildu zituen 1935ean, \"Comment j\u00b4ai \u00e9crit certains des mes livres\" (\"Nola idatzi ditudan nire liburuetako batzuk\") bilduman. Raymond Roussel Palermoko jauregi batean hil zen barbiturikoz pozoituta. Surrealismoaren aitzindaritzat jo dute idazle eta aditu askok, irudimenaren automatismoari eman zion garrantziarengatik."}
{"id": "272108", "revid": "512", "url": "https://eu.wikipedia.org/wiki?curid=272108", "title": "Carlos Menem", "text": "Carlos Sa\u00fal Menem (Anillaco, La Riojako probintzia, 1930eko uztailaren 2a - Buenos Aires, 2021eko otsailaren 14a) argentinar politikaria izan zen. 1989 eta 1999 artean Argentinako presidentea izan zen.\nBiografia.\nGurasoak siriarrak izan zituen, musulman sunniak. Zuzenbide-ikasketak egin zituen, C\u00f3rdobako Unibertsitatean. 1955ean La Riojako \"Juventud Peronista\" alderdia sortu zuen. 1973an La Riojako gobernadore hautatu zuten\n1976an, Mar\u00eda Estela Mart\u00ednez de Per\u00f3n lehendakaria kargutik kendu zuen kolpe militarraren kariaz, atxilo hartu zuten. 1978an irten zen kartzelatik, eta Paraguaira erbesteratu zen. 1983an La Riojako \"Partido Justicialista\"-ko presidente izendatu zuten, eta urte berean La Riojako gobernadore aukeratua izan zen. 1987an kargua berretsi zuen.\n1989ko maiatzean Argentinako lehendakari hautatu zuten, hauteskundeak aise irabazita. Lehendakaritza hartu zuenean herrialdearen egoera ekonomikoa larria zen, eta azkeneko hamarraldietako plangintza ekonomiko gogorrenari ekin zion: besteak beste, prezioen merkatuaren liberalizazioa onartu zuen, eta sektore publikoko enpresak pribatizatu zituen ostera, estatuaren defizita geldiarazteko. Malvinetako Gerraz geroztik harremanik gabe egon ondoren, 1990ean Britainia Handiarekin harremanetan hasi zen berriro. Bestalde, Hego Amerikarentzat merkatu batua sortzeko proiektuaren alde lan egin zuen. 1993an hitzarmena egin zuen Ra\u00fal Alfons\u00ednekin 1853ko konstituzioa berritzeko.\n1995eko maiatzean berriro hautatu zuten lehendakari, inflazioari aurreko egiteko zeraman kontrol gogorrak klase behartsuenen babesa ekarri ziolako nonbait. 1999. urtera arte izan zen Argentinako lehendakaria. 2005. urtea geroztik, La Riojako senatari nazionala izan zen."}
{"id": "272109", "revid": "28807", "url": "https://eu.wikipedia.org/wiki?curid=272109", "title": "Carlos Sa\u00fal Menem", "text": ""}
{"id": "272110", "revid": "336", "url": "https://eu.wikipedia.org/wiki?curid=272110", "title": "Juan Ruiz", "text": "Juan Ruiz (Alcal\u00e1 de Henares, c. 1283 - c. 1350), ezizenez Hitako artziprestea, Gaztelako elizgizon eta poeta izan zen. Erdi Aroko gaztelaniazko poema-liburu aipagarriena idatzi zuen: \"Libro de buen amor\" (1330, \u00abMaitasun onaren liburua\u00bb).\nJuan Ruizen bizitzari buruz, berak liburu haren hitzaurrean emaniko datuak baizik ez dira ezagutzen. Toledon egin zituen eliza-ikasketak, eta apaiz izan zen Hitan, Alcalatik hurbil. Badirudi, bizi zelarik, ospe handia ekarri ziotela berak moldaturiko herri-kantuek. \"Libro de buen amor\" obran hamabi kontakizun-poema aurkeztu zituen, cuaderna via izeneko bertsoetan moldatuak gehienak, amodiozko menturei buruz. \"Buen amor\" (Jainkoaren maitasuna) eta \"loco amor\" (gizakien amodio haragikoia) direlakoen arteko aldeak nabarmentzen saiatu zen bere obran; horretarako ez zituen ezkutatu bere garaiko eguneroko bizitzako errealitatea eta mintzaira-moldeak, eta satira zorrotz baten bidez aurkeztu zituen amodiozko egoerak.\nGaztelako tradizio zaharra ongi ezagutzen zuen, eta hartatik bilduriko pertsonaiak ere sartu zituen bere obran (Fernando de Rojasen Celestinarekin segida izango zuen Trotaconventos izeneko emakume maitale-hornitzaile zaharra, adibidez). Iturri ugari erabili zituen Juan Ruizek, Biblia eta idatzi santuak, arabiarren tradizioa eta Erdi Aroko zaldun-literatura, baina Gaztelako herri-literaturatik jasotakoa nabarmendu zen etengabe haren obran.\nJuan Ruizen nortasunaren auzia.\nEz dakigu gauza handirik Juan Ruizi buruz: \u00abJoan Ro\u00edz, a\u00e7ipreste de Fita\u00bb, lau hitz horiek dira, bere \"Libro de buen amor\" (\u00abMaitasun onaren liburua\u00bb) poemako hemeretzigarren ahapalditik hartuak, XIV. mendeko gaztelar poeta handienari buruz zehatz dakigun guztia. Egileari buruzko datu faltaz gainera, liburuaren data ere ez da zehatz ezagutzen, bi urtekoak baitira eskuizkribu nagusiak: 1330 eta 1343koak (aurrekoa baino luzeagoa da bigarrena). Baina liburuak garai hartako Gaztelako Erresumako gizarteari buruzko oso informazio aberatsa ematen du, gizona baita poetaren asmoen helburu nagusia.\nJuan Ruiz, dirudienez, Alcala de Henares udalerrian jaio zen, Miguel de Cervantesen jaioterrian, eta Hitako artziprestea izan zen. Bere obraren eskuizkribuetako baten kopiatzaileak, Alfonso de Paradinas delako batek, hau eransten du bukaeran: \u00abHau da Hitako artziprestearen liburua, artzipresteak Toledoko artzapezpiku Don Gil kardinalaren aginduz preso zegoelarik ondu zuena\u00bb, eta Gil de Albornoz kardinala 1337-1350 bitarteko urteetan izan zen Toledoko artzapezpiku. Eta pertsona bera aipatzen da gainera \"Maitasun onaren liburua\"-ren bukaeran datorren \"Talaverako apaizen kantika\" batean:\nBaina aldi berean bada pentsatzen duenik, eta ez du arrazoirik falta, bertso horiexetatik abiatuta aipatu zuela kopiatzaileak gero Don Gil poemaren bukaeran; eta poemaren hasierako bertso batzuk hitzez hitz hartu zituelako pentsatu zuela kopiatzaileak espetxean idatzi zuela bere Juan Ruizek liburua:\nGauza da, ordea, hasierako otoitz hau osatzen duten bertso horiek topiko bat direla, guztiz ohikoak baitziren halakoak garai hartan: frantses egitandiko kantiketan eta gaztelar testu batzuetan ere horrelakoxeak ageri dira, hala nola \"Fernan Gonzalezen poema\" idazlanean; eta oso normala litzateke \"espetxe\" hori munduko espetxea izatea, zeruko loriari kontrajarria. Aldi berean, ordea, lasai asko har daiteke hitzez-hitz esandakoa -eta horixe gertatzen zaio irakurleari-, alegia, Juan Ruizek, Hitako artzipresteak, espetxe batean preso egonik idatzi zuela liburua.\nLaburbilduz, batzuen ustez Gil de Albornoz artzapezpikuaren aginduz atxilotuta zegoela idatzi zuen Juan Ruizek liburua, eta besteentzat, berriz, zenbait bertsoren gehiegizko interpretazioa baino ez da hori. Ez da aurkitu Hitan Juan Ruiz izeneko artzipreste bat izan zelako lekukotasunik eta, bestalde, izena eta abizena guztiz arruntak baitira Espainian, Burgosko Las Huelgas monasterioan dokumentatua dagoen Juan Ruiz bati egotzi izan zaio liburua, eta baita Andaluzia musulmanean hezi zen Juan Rodriguez de Cisneros delako beste bati ere; horiek ordea hipotesi hutsak dira.\nEta, hasieran aipatu den bezala, beste arazo bat ere bada -eta honek ere interpretazio desberdinak sortzen ditu, logikoak baina elkarren kontrakoak-, liburuaren idazkeraren urteari dagokiona: eskuizkribu baten arabera, 1330ean idatzi zen, eta 1343an beste baten arabera. Kritikak, beraz, bi ikusmolde ditu honetaz. Batzuen ustez, data horiek liburuaren bi argitalpeni dagozkie: 1330ekoa izango litzateke lehenengo idazketa eta, hamairu urteren buruan, liburua osatu eta berridatzi ondoren, berriz argitaratu bide zuen egileak, literaturan aspalditik -baita Erdi Aroan ere- sarritan egin izan den bezala. Beste batzuen aburuz, ordea, eta berriz ere sendoak dira argudioak, eskuizkribu baten data okerra da eta, hortaz, liburua idazketa bakar eta betirakoan, 1330ean edota 1343an, amaitu zen.\nBaina horrek guztiak baino garrantzi handiagoa du, liburu honen egileari buruz, eta orobat liburuaren esanahiari buruz, sortzen diren zalantzak direla eta, amodiozko gertaerak eta pasarteak lehen pertsonan kontatuak izatea, ez baitu horrek gauza onik adierazten hizketan ari zaigun artzipresteari buruz; areago, liburua zentzugabea gertatzen da lehenengo pertsonan mintzatzen den hori dontzeila batekin ezkontzen denean. Irtenbide bakarra dago beraz, alegia, autobiografia hori asmatua dela uste izatea, fikziozkoa; horixe berresten du gainera amodioaren maisu izan zen Ovidiorengandik datozen Erdi Aroko elezaharrek obra honetan duten eragin erabakigarriak, \"De vetula\" poema famatuak bereziki, latindar poeta handiak bere biografia bertsoetan kontatzen duen Erdi Aroko elezahar faltsuan.\nGauzak areago nahasteko -Liburua gustura irakurtzen ari den irakurlearen kaltetan, batez ere- obraren protagonista, bere abenturak eta bizikizunak lehen pertsonan kontatzen ari den hori, batzuetan Don Melun de la Huerta edo Melun Ortiz (hitz jokoa eginez hor ere) izeneko galai bat da, eta besteetan berriz artziprestea bera, eta titulu horrekin deitzen diote berarekin hizketan ari direnak. Eta, hala ere, gauza argia dirudi autobiografia bakarra dela, hau da, ez direla bi pertsona beren bizitzak kontatzen dizkigutenak, bakarra baizik, batzuetan gazte baten moduan agertzen dena -ezkondu ere egiten den gaztea-, eta besteetan emakumeak konkistatzen dituen artzipreste moduan. Nolanahi dela ere, ez dago oraino bikoiztasun horren funtsezko esplikaziorik. Azkenean, liburua bera da inportantea, egilearen eta egileari buruzko arazoen gainetik."}
{"id": "272111", "revid": "28807", "url": "https://eu.wikipedia.org/wiki?curid=272111", "title": "Arcipreste de Hita", "text": ""}
{"id": "272112", "revid": "28807", "url": "https://eu.wikipedia.org/wiki?curid=272112", "title": "Hitako artziprestea", "text": ""}
{"id": "272113", "revid": "96586", "url": "https://eu.wikipedia.org/wiki?curid=272113", "title": "Osvaldo Soriano", "text": "Osvaldo Soriano (Mar del Plata, Argentina, 1943ko urtarrilaren 6a - Buenos Aires, Argentina, 1997ko urtarrilaren 29a) argentinar idazle eta kazetaria izan zen.\nBiografia.\nNeuqueneko Industria Eskolan egin zituen ikasketak, Patagonian, eta motor-lantegi batean hasi zen lanean, Tandil hirian. 1966an kazetari gisa hasi zen lanean. Hiru urte geroago, 1969an, Buenos Airesa joan zen, eta \"Primera Plana\", \"Panorama\", \"La Opini\u00f3n\" eta \"El Cronista\" egunkarientzat lan egin zuen, telebistarako eta zinemarako hariak idazteaz gainera. 1973an bere lehen eleberria argitaratu zuen, \"Triste solitario y final\" (\"Bakarzale tristea eta amaia\").\nMilitarrek aginpidea indarrez hartu zutenean, Parisa erbesteratu zen. Han \"Cuarteles de invierno\" (\"Neguko kuartelak\") eta \"No habr\u00e1 m\u00e1s penas ni olvido\" (\"Ez da pena eta ahanztura gehiago izango\") idatzi zituen, eta 1983an Argentinara itzuli zenean argitaratu zituen. Urtebete geroago, artikulu-bilduma bat argitaratu zuen, \"Artistas, locos y criminales\" (\"Artistak, zoroak eta kriminalak\") titulupean, eta artikuluak idazten hasi zen Mexiko, Venezuela, Txile, Italia, Alemania eta Frantziako zenbait egunkarirentzat. 1986an \"A sus plantas rendido un le\u00f3n\" (\"Lehoi bat bere oinetara\") eta \"Donde Genevi\u00e9ve y el Flaco Mart\u00ednez perdieron las ilusiones\" (\"Genevi\u00e9vek eta Flaco Martinezek ilusioak galdu zituzten\") argitaratu zituen, eta 1990ean \"Una sombra ya pronto ser\u00e1s\" (\"Aurki itzala izango zara\"). Azken horretan oinarri hartuta H\u00e9ctor Olivera zinema-zuzendariak film bat egin zuen."}
{"id": "272115", "revid": "512", "url": "https://eu.wikipedia.org/wiki?curid=272115", "title": "Luis Villoro", "text": "Luis Villoro (Bartzelona, Katalunia, 1922ko azaroaren 3a - Mexiko Hiria, 2014ko martxoaren 5a) mexikar filosofoa izan zen.\nBizitza.\nIkasketak bukatuta, filosofia-eskolak eman zituen Mexikoko Unibertsitate Nazional Autonomoan eta Unibertsitate Autonomo Metropolitanoan, Mexiko Hirian biak. Hiperion taldeko kide gisa, beste intelektual batzuekin elkartzen zen Mexikoko egoera aztertzeko eta pentsamendu filosofiko benetako bat sortzeko, fenomenologiaren, existentzialismoaren eta marxismoaren eraginpean. Bere filosofia-lanaren parte handi bat ideologiaren kontzeptua aztertzea izan zen, eta azterketa horretan metodo berriak proposatu zituen.\nBestalde, azkeneko urteetan, jakintzaren baldintzei buruzko arazo epistemologikoak, eta esanahiarekin zerikusia duten hizkuntzaren filosofiako gaiak aztertu zituen batez ere. Eskola jakin bati atxikimendu berezirik adierazi gabe ere, etengabeko eta errotikako kritikatzat zeukan berak filosofia, pentsamendu-sistema handiak eraikitzeko bidetzat baino gehiago.\nObra aipagarrienak: \"Los grandes momentos del indigenismo en M\u00e9xico\" (1950, \"Mexikoko indigenismoaren une handiak\"), \"El proceso ideol\u00f3gico de la revoluci\u00f3n de Independencia\" (1953, \"Independentzia-iraultzaren prozesu ideologikoa\"), \"P\u00e1ginas filos\u00f3ficas\" (1962, \"Orri filosofikoak\"), \"La idea y el ente en la filosof\u00eda de Descartes\" (1963, \"Ideia eta izakia Descartesen filosofian\"), \"Estudios sobre Husserl\" (1975, \"Husserli buruzko azterketak\"), \"Creer, saber, conocer\" (1982, \"Sinestea, jakitea, ezagutzea\"). Michoacana de San Nicol\u00e1s de Hidalgo Unibertsitatean Doctor Honoris Causa titulua jaso zuen 2002. urtean. 2007an Academia Mexicana de la Lenguako ohorezko kide izendatu zuten."}
{"id": "272116", "revid": "105290", "url": "https://eu.wikipedia.org/wiki?curid=272116", "title": "Antipapa", "text": "Antipapa legez kanpo hautatua izanik, Eliza Katolikoak halakotzat hartzen ez duen Aita Santua da. Antipapen zerrenda finkorik ez da, hautapenaren legezkotasuna ez baita beti gauza segurua. Izan ere, Goi Erdi Aroan bortxazko ezarpen asko izan zen eta zisma handiaren garaian kardinal berberek bi Aita Santu (Urbano VI eta Klemente VII) hautatu zituzten. Haietako bakoitza kristau herriaren zati handi batek onartu zuen.\nAntipapa garrantzitsuenak hauek dira: San Hipolito (217-235); Novaziano (251); Felix II.a (355-358); Ursino (366-367); Eulalio (418-419); Konstantino II.a (767-769); Anastasio (855); Kristoforo (903-904); Frankon, Bonifazio VII.a (974, 984-985); Filagato, Joan XVI.a (997-998); Benedikto X.a (1058-1059); Cadalo, Honorio II.a (1061-1072); Giberto, Klemente III.a (1080, 1084-1100); Maginulfo, Silvestre IV.a (1105-1111); Maurizio Burdin, Gregorio VIII.a (1118-1121); Pierleoni, Anakleto II.a (1130-1138); Gregorio Conti, Viktor IV.a (1138); Ottaviano de Monticello, Viktor IV.a (1159-1164); Guido da Crema, Paskual III.a (1164-1168); Joan Sturmeko abadea, Kalixto III.a (1168-1178); Lando Frangipane, Inozentzio III.a (1178-1180); Pietro Rainalducci, Nikolas V.a (1328-1330); Genovako Roberto, Klemente VII.a (1378-1394); Bernard Garnier, Benedikto XIV.a (1425-1430), Petros Filarges, Alexandro V.a (1409-1410); Baldassare Cossa, Joan XXIII.a (1410-1415); Savoiako Amadeo, Felix V.a (1425-1430)."}
{"id": "272117", "revid": "56334", "url": "https://eu.wikipedia.org/wiki?curid=272117", "title": "Alfonso Garc\u00eda Robles", "text": "Alfonso Garc\u00eda Robles mexikar diplomatikoa eta legegizona (Zamora, Michoac\u00e1n, 1911ko martxoaren 20a - Mexiko Hiria, 1991ko irailaren 2a). 1939. urtean hasi zen gobernuaren zerbitzuan lanean, eta harrezkero hainbat karguren ardura izan zuen bere esku. 1945. urtean Nazio Batuen sorrerako biltzarrean parte hartu zuen. Besteak beste, bere sorterriaren ordezkari izan zen Suedian (1939-1941), Brasilen (1962-1964), NBEn (1971-1975) eta Genevako Desarmearen Biltzarrean (1977. urtetik aurrera). Mexikoko kanpo politikaren zuzendari orokorra (1941-1946) eta Kanpo Harremanetarako idazkaria (1975-1976) ere izan zen. Latinoamerikako Desnuklearizazioaren Aldeko Batzordearen lehendakari izan zen 1964-1967 bitartean, eta kargu hartan iraun zuen denboran garrantzi handiko hitzarmen bat sinatu zen arma nuklearrak murrizteko (Tlatelolcoko hitzarmena, 1967) eta erabaki zen, 1969an, OPANAL (Latinoamerikan Arma Nuklearrak Galarazteko Erakundea) erakundea sortzea. 1972an Mexikoko Colegio Nacionalen sartu zen eta Mexikoko eta atzerriko beste hainbat erakunde akademikotako kide izan da. 1982an Bakearen Nobel Saria eman zioten, Alva Myrdalekin batera, arma nuklearrak deuseztatzeko egindako lanari esker. Idazlan aipagarriak ditu, besteak beste, \"La desnuclearizaci\u00f3n de Am\u00e9rica Latina\" (1967,\" Latinoamerikaren desnuklearizazioa\"), \"El Tratado de Tlatelolco\" (1967, \"Tlatelolcoko hitzarmena\") eta \"La Asamblea General del Desarme\" (1979, \"Desarmerako Batzar Orokorra\")."}
{"id": "272118", "revid": "336", "url": "https://eu.wikipedia.org/wiki?curid=272118", "title": "Shohei Imamura", "text": " Japoniar zinegilea izan zen.\nNekazaritza- eta, batez ere, historia-ikasketak egiten ari zela, antzerki-lanak idatzi eta zuzendu zituen unibertsitatean. 1951 urtean Schochiku estudiotan sartu zen, eta zuzendari-laguntzaile lanetan aritu zen. \"Nusumareta yokubo \"(1958, \"Desio lapurtuak\") eta \"Hateshinaki yokubo \"(1958, \"Desio ase ezinak\") izan ziren Imamuraren lehen filmak. Imamuraren estilo barrokoak, eta gizarteaz eta erotismoaz zituen kezkek indar bizia eman zieten hirurogeiko hamarkadan egin zituen filmei. \"Buta to gunkan\" (1961, \"Neskatxak eta gangsterrak\"); \"Nippon Konchuki\" (1963, \"Emakume-intsektua\"); \"Jinruigaku nuymon\" (1966, \"Pornografoa\"), eta \"Kamigami no fukaki yokubo\" (1968, \"Jainkoen desio bizia\"). 1965 urtean Imamura Productions izeneko zinema ekoizpen-etxea sortu zuen, eta harentzat egin zituen hurrengo lan gehienak. Hirurogeita hamarreko hamarkadan telebistarako lan egin zuen batik bat, eta bi film bakarrik egin zituen: \"Nippon sengoshi Madamu onbora no seikatsu \"(1970\",\" \"Gerraondoko Japoniaren historia taberna bateko zerbitzari baten hitzetan\") eta\" Fukushu suru wa watenniari \"(1979\",\" \"Mendekua nirea dut\")\". \"Laurogeita hamarreko hamarkadan lan gutxiago egin zuen, baina ezagun bihurtu zen mundu osoan. Garai hartako filmak ditu: \"Eijanaika \"(1980); \"Narayama-bushi ko \"(1983, \"Narayamako balada\")\", Zegen \"(1987,\" Burdeletako nagusia\") eta \"Kuroi ame \"(1989, \"Euri beltza\"), guztiak errealismo gordinez eginak."}
{"id": "272119", "revid": "46380", "url": "https://eu.wikipedia.org/wiki?curid=272119", "title": "Jaume Vidal i Alcover", "text": "Jaume Vidal i Alcover (Manacor, Mallorca, 1923 - Tarragona, Katalunia, 1991ko otsailaren 2a) katalan idazle eta filologoa izan zen.\nBiografia.\n1946an Bartzelonako Unibertsitatean zuzenbidea ikasi ondoren, filosofia eta letretako ikasketak ere egin zituen, eta katalan filologiako doktoregoa lortu zuen 1976an. 1978tik aurrera literaturako irakaslea izan zen Tarragonako Unibertsitatean.\nBere literatura lanei dagokienez, poesia, prosa nahiz antzerkia landu zituen. Itzulpen-lanak ere egin zituen: Rimbaud, Brecht, Proust eta beste hainbat eman zituen katalanez.\nBere olerkigintzan beti ageri da gizakiaren hilkortasun eta bakardadearen gaia. Olerki-libururik onenetako batzuk \"El dolor de cada d\u00eda\" (1957, \"Eguneroko oinazea\"); \"Dos viatges per mar\" (1965, \"Bi bidaia itsasoz\"), Ciudad de Palma Saria jaso zuena; \"Terra Negra\" (1970, \"Lur Beltza\"), Carles Riva Saria eta \"Sonets alesandrins\" (1981, \"Soneto alexandrotarrak\") dira. Bere prosagintza, herri folkloreko elementu ugariz hornitua, eleberri eta kontakizun laburrek osatzen dute: \"Les quatre llunes\" (\"Lau ilargiak\"), 1969an V\u00edctor Catal\u00e1 Saria jaso zuena; \"Visca la revoluci\u00f3\" (1974, \"Gora iraultza\"); \"Did\u00f3 i Eneas\" (1976); \"Els dies y els anys\" (\"Egunak eta urteak\"), 1976an hasitako saila; \"La vida f\u00e0cil\" (1987, \"Bizimodu erraza\") \"Els intocables\" (1988, \"Ukiezinak\"). Antzerki-obra nagusiak, berriz, \"La fira de la mort\" (1970, \"Heriotzaren feria\") eta \"Edip\" (1977) dira. Bestalde, katalan hizkuntzari buruz egindako azterlanak ere baditu."}
{"id": "272120", "revid": "46380", "url": "https://eu.wikipedia.org/wiki?curid=272120", "title": "Jean Guitton", "text": "Jean Guitton (Saint-\u00c9tienne, - Paris, ) frantses filosofo, idazle eta pentsalaria izan zen. Filosofia eta letretako ikasketak egin zituen, eta irakasle izan zen institutu batean (1924-1937), Montpellierko Unibertsitatean gero (1937-1946), Dijonekoan ondoren (1948-1954) eta Parisko Unibertsitateko Letretako Fakultatean 1955tik 1968ra. Charles de Gaulle, Fran\u00e7ois Mitterrand, Louis Althusser eta Lord Halifaxen laguna izan zen, eta Joan XXIII.a, Paulo VI.a eta Joan Paulo II.a Aita Santuena. Katolizismo modernoaren oinarriak finkatzen lagundu zuen; Vatikanoko Bigarren Kontzilioan parte hartzen utzi zioten laiko bakarra izan zen. Haren pentsamenduan nabaria da Platon, Bergson eta Pougeten eragina, eta pentsamendu modernoaren eta katolizismoaren arteko harremanak aztertu zituen, batez ere. Filosofiaz, filosofiaren historiaz eta erlijioaren filosofiari buruz idatzi zuen: \"La philosophie de Newman. Essai sur l'id\u00e9e de d\u00e9veloppement\" (1933, \"Newmanen filosofia. Bilakaeraren ideiari buruzko saiakera\"), \"La pens\u00e9e moderne et le catholicisme\" (1936-1939, \"Pentsaera modernoa eta katolizismoa\"), \"Le probl\u00e8me de J\u00e9sus et les fondements du t\u00e9moignage chr\u00e9tien\" (1947, \"Jesusen auzia eta kristau lekukotasunaren oinarriak\"), \"Essais sur l'amour humain\" (1948,\" Gizakiaren maitasunari buruzko saiakerak\"), \"De la signification du cosmos\" (1966, \"Kosmosaren esanahiaz\"), \"La pens\u00e9e et la guerre\" (1969, \"Pentsaera eta gerra\")."}
{"id": "272123", "revid": "1545", "url": "https://eu.wikipedia.org/wiki?curid=272123", "title": "Imelda Marcos", "text": "Imelda Marcos, jaiotza-izenaz Imelda Visitaci\u00f3n Romu\u00e1ldez eta izengoitiz Burdinazko tximeleta (Manila, Filipinak, 1929ko uztailaren 2a -), filipinar politikaria da.\nBiografia.\nIrakasle-ikasketak egin zituen. 1945ean Ferdinand Marcos diktadore filipinarrarekin ezkondu zen, eta berebiziko eragina izan zuen senarraren karrera politikoan, 1965ean hark lehendakaritza eskuratu zuenez gero bereziki. Senarra lehendakari izan zen urteetan hainbat kargu politiko eskuratu zituen; 1982an Nazioko Batzorde Eragileko kide izendatu zuten, besteak beste. Baina 1986an, hauteskundeak galdu ondoren sortu ziren istiluen eraginez, ihes egin behar izan zuten eta Honolulu, Hawai eta Estatu Batuetan bizi izan da harrezkero.\n1988an iruzurra egin izanagatik epaitua izan zen, senarrarekin batera. Filipinetako nazioari dirua lapurtu izana leporatu zieten, eta Ipar Amerikako bankuei iruzur egin izana. Libre atera zen, baina geroago isuna ordaindu behar izan zuen Filipinetan senarraren agintaldian hildako oposizioko kideen familien kalte-ordain gisa.\n1991n sorterrira itzuli zen, baina iritsi eta hurrengo egunean atxilotu zuten, ustelkeriako 80 kasu baino gehiagotan zerikusia zuelakoan. 1992an estatu buruzagitzarako hauteskundeetarako hautagai aurkeztu zen, bere senarrak sorturiko Gizarte Berriaren Higikundearen zerrendetan (KLB). 1993an hemezortzi urteko espetxe-zigorra ezarri zioten, eroskeria-delituaren errudun gisa, nahiz eta fidantza ordainduta libre gelditu zen. 2010. urtean, bere karrera politikoari berriz ekin zion, eta egun Filipinetako kongresuko kide da."}
{"id": "272124", "revid": "512", "url": "https://eu.wikipedia.org/wiki?curid=272124", "title": "Roger Moore", "text": "Sir Roger George Moore (Londres, 1927ko urriaren 14a - 2017ko maiatzaren 23a) britainiar antzezlea izan zen. Nagusiki, 1960ko hamarkadan \"The Saint\" telesaila eta 1970eko hamarkadan James Bonden film ugari antzezteagatik ezaguna da. Bere filmografia bereziki ingeles xarmadun gizon galaiak antzezteagatik nabarmendu izan zen.\nBiografia.\nArkitektura-ikasketak hasi zituen, baina bertan behera utzi eta haurrentzako liburuak marrazten zituen talde batean hasi zen lanean. Lan egiten zuen bitartean Arte Dramatikoko eskolara joaten zen. Hemeretzi urte zituela Dorn Van Stenyrekin ezkondu zen, eta hiru filmetan figurante gisa aritu ondoren, Estatu Batuetara joan zen emaztearekin ospe bila. New Yorken Diane Lynn eta Robert Montgomeryrekin hasi zen lanean telebistako saio batean, eta ondoren Broadwayra joan zen. Han \"Catherine Parren bizitza \"antzerki lanarekin egin zen ospetsu. Broadwayn aritu zen lanean Metro Goldwin Mayerrek kontratatu zuen arte. Etxe horrekin egin zituen lehenengo filmak, \"Agindua \"eta \"Ezinezko zeregina. \"Ondoren Londresa itzuli zen \"Nik hartu nuen gaztelua \"egitera. Hollywoodera itzuli zenean \"Paris ikusi nuen azkeneko aldia, Erregeren lapurra, Doinu etena, Diana, \"etab. egin zituen. Londresen \"Ivanhoe \"eta \"Alaskakoa \"telesailak egin zituen. \"Santua \"telesailarekin egin zen, ordea, ospetsu nazioartean. Ondoren Sean Conneryren ordezko izatea proposatu zioten James Bond pertsonaian. 1973an izan zen lehenengo aldiz 007 agentea \"Bizi eta Hiltzen Utzi\" filmean, eta ondoren \"Urrezko pistola duen gizona \" (1974), \"Maitatu ninduen espioia\" (1977), \"Moonraker\" (1979), \"Octopussy \"eta \"Zure begientzat bakarrik\" (1981). Aipagarriak ditu, bestalde, \"Aurpegi biluzia \"eta \"Maitasunaren irudiak \"(1989)."}
{"id": "272125", "revid": "1545", "url": "https://eu.wikipedia.org/wiki?curid=272125", "title": "Gaston Thorn", "text": "Gaston Thorn (Luxenburgo, 1928ko irailaren 3a - \"ib.\", 2007ko abuztuaren 26a) luxenburgotar politikaria izan zen.\nBizitza.\nAita alemaniarrek atxilotu zuten, Bigarren Mundu Gerran nazien aurrerabidea eragozteko burdinbidea hondatzeaz akusaturik. Orduan bera eta bere ama erresistentziari laguntzen hasi ziren. 1943an, baina, preso hartu zuten. Gerra amaitu zenean, zuzenbide-ikasketak egin zituen Montpellier, Lausana eta Parisko unibertsitateetan. Lanean hasi zen legelari gisa, baina berehala sartu zen politikan.\n1959an Luxenburgoko Legebiltzarreko kide hautatu zuten, Luxenburgoko Alderdi Liberalaren ordezkari. Bederatzi urte geroago, eta 1982. urtera arte, International Liberaleko lehendakari izan zen. Halaber, 1976tik 1980ra bitartean, Alderdi Liberal eta Demokratikoen lehendakaritza hartu zuen Europar Batasunaren baitan.\n1968ko Legegintzarako hauteskundeen ondoren, Kanpo Arazoetako eta Kanpo Merkataritzako ministro izendatu zuten. Hurrengo urtean Heziketa Fisiko eta Kiroletako Ministerioaren ardura hartu zuen. 1974ko maiatzean hauteskunde orokorrak deitu ziren berriro, eta liberalen eta sozialisten arteko koalizio-gobernu bat sortu zen haietatik. Gaston Thonr lehen ministro hautatu zuten, eta 1979. urtera arte izan zen kargu horretan. 1977tik 1980ra bitartean Ekonomiako ministro izan zen, eta 1979-1980 bitartean, gobernu-lehendakariorde eta Justiziako ministro. 1981eko urtarrilaren 1ean Europako Batzordeko lehendakari izendatu zuten. 1985ean utzi zuen kargua, Jacques Delorsen eskuetan."}
{"id": "272126", "revid": "1545", "url": "https://eu.wikipedia.org/wiki?curid=272126", "title": "Chet Baker", "text": "Chesney Henry \"Chet\" Baker, Jr. (Yale, Oklahoma, 1929 - Amsterdam, 1988) estatubatuar jazz-musikagilea izan zen. Aita nekazari eta gitarra-jotzaile zuen. Tronpeta-jotzaile gisa hasi zen \"Glendale High School\"eko dantza-orkestran. 1946an 298. gudarosteko orkestran jo zuen (Berlin) eta bop musika ezagutu zuen. Kaliforniara itzuli zenean, musika-teoria ikasten hasi zen Los Angelesen (1948). 1950ean armadan sartu zen berriz ere, eta Los Angeleseko \"Presidio Army Band\"era bidali zuten. Garai hartan Los Angeleseko jazz-klubetara joaten zen, eta han Dexter Gordon ezagutu zuen. Gerry Mulliganek 1952an bere laukotean aritzeko deitu zion. 1953an talde hori utzi, eta Russ Freeman piano-jotzailearekin batera beste laukote bat osatu zuen. Garai horretan hasi zen abesten. Disko ugari grabatu zituen, Parisen, Kalifonian eta New Yorken. 1959an espetxeratu egin zuten droga zela-eta, eta sei hilabete eman zituen espetxean. 1964an arrakasta handiko kontzertua eman zuen Stan Getzekin batera Newporteko Jaialdian. 1968an bere droga-banatzaileak masailezurra hautsi zion, eta hala hasi zen Bakeren beheraldia. Zenbait agerraldi izan zituen; 1974an ezin ahaztuko kontzertua eman zuen Gerry Mulliganekin; zenbait disko grabatu zituen, eta Europan barrena ibili zen. 1988an, Amsterdamen zela, hoteleko bigarren solairutik erori zen; oraindik ez da argitu zer gertatu zen."}
{"id": "272128", "revid": "512", "url": "https://eu.wikipedia.org/wiki?curid=272128", "title": "Rachid Boudjedra", "text": "Rachid Boudjedra (; Ain El-Beida, Aljeria, 1941 -) aljeriar idazlea da, frantsesez idazten duena.\nBiografia.\nLehenengo eleberriarekin egin zen ezagun Boudjedra, \"La R\u00e9pudiation \"(1969, \"Uko egitea\"). Lan horretan gogor salatzen du bere herrialdeko aginpide patriarkala eta emakumeen egoera. \"L'Insolation\" (1972, \"Intsolazioa\"), eta \"Topographie id\u00e9ale pour une agression caract\u00e9ris\u00e9e\" (1975, \"Eraso bereizgarri baterako topografia ideala\") lanetan aurrekoaren bide beretik egin zuen.\" L'Escargot ent\u00eat\u00e9 \"(1977, \"Barakuilu tematia\") lanean umore beltzaren arrastoak ikusi zituen kritikak.\nDena dela, ondorengo eleberriak izan ziren ospetsuenak: \"Le Vainqueur de coupe\" (1981, \"Kopa irabazlea\") eta \"Le D\u00e9mant\u00e8lement\" (1981, \"Eraispena\").\nBoudjedraren hizkuntza aberatsa da oso, barrokoa, bizitasun eta irudimenez betea. Frantsesez idazten duen aljeriar idazle handientzat hartzen da. Kultura frantsesaren barruan sarturik badago ere, arretaz arduratzen da gaur egungo arabiar munduko arazoez (1981, \"Les Mille et Une Ann\u00e9es de la nostalgie\"), eta hala erakusten dute idatzi zituen bi saiakera-lanek: \"La Vie quotidienne en Alg\u00e9rie\" (1971, \"Aljeriako eguneroko bizitza\"), eta \"Journal palestinien \"(1972, \"Palestinar egunkaria\").\nPoema-bilduma bat ere idatzi du, \"Pour ne plus r\u00eaver \"(1975, \"Amets gehiago ez egiteko\"), tonu erasotzaile eta gogorrarekin. Azken lanak \"Lettres alg\u00e9riennes \"(1995, \"Aljeriar gutunak\") eta \"La vie \u00e0 l'endroit \"(1997, \"Bizitza inguruan\") ditu."}
{"id": "272129", "revid": "512", "url": "https://eu.wikipedia.org/wiki?curid=272129", "title": "Jamil Mahuad", "text": "Jorge Jamil Mahuad Witt (Loja, Ekuador, 1959ko uztailaren 29a) ekuadortar politikaria, enpresaburua eta legegizona da.\nBiografia.\nHarvard Unibertsitatean jurisprudentzia ikasi zuen, eta Enpresen administrazioko lizentziadun egin zen.\n1982an Herri Demokrazia alderdian sartu zen Osvaldo Hurtado Ekuadorreko presidente ohiaren eskutik. Bi urtean Laneko ministro izan zen, eta 1982-1984 bitartean egon zen kargu horretan. 1984an diputatu hautatu zuten, eta Le\u00f3n Febres Cordero presidente berriaren oposizioan egon zen.\nHerri Demokraziako presidente hautatu zutelarik, 1988an lehendakaritzarako hauteskundeetan aurkeztu zen, eta bosgarren lekua hartu zuen. Emaitza horien ondorioz beka bat onartu zuen J. F. Kennedy Gobernu Eskolan ikasteko. 1990ean itzuli zen bere herrialdera, eta berriz ere diputatu hautatu zuten.\n1992an Quitoko alkatetzarako aurkeztea erabaki zuen, eta hautatu egin zuten, baita 1996ko hauteskundeetan ere. Kargu horretan egon zen bitartean, ordea, lehendakaritzara iristeko prestatu zen. 1997an burutik beherakoak jo zuen, eta gorputzaren ezkerreko aldea elbarrituta geratu zitzaion. Baina, gaixotasuna larria bazen ere, hartatik ateratzea lortu eta 1998ko hauteskunde orokorretan hautagai izatea onartu zuen. Hauteskundeetan garaile izan zen, botoen % 51 eskuratuta. Hauteskunde haietan bigarren gelditu zen, eta hauteskundeetan iruzurra izan zela salatu zuten, baina emaitzak horretan gelditu ziren, eta Mahuad lehendakari izendatu zuten."}
{"id": "272130", "revid": "512", "url": "https://eu.wikipedia.org/wiki?curid=272130", "title": "Orfismo", "text": "Orfismoa Antzinako Greziako misteriozko erlijioa da, Orfeori buruzko elezaharretan oinarri harturik sortu bide zena. Orfismoaren jarraitzaileek arimaren jainkozko izaeran eta metenpsikosian sinesten zuten, eta heriotza askapen gisa hartzen zuten. Halaber, giza izaera edo gaiztoa edo ona zela uste zuten; orobat, sinesten zuten herentziazko gaiztotasunetik askatu eta betiko zoriona irits zezakeela arimak, erritu jakin batzuen bidez, eta gorputz batetik bestera aldatuz.\nOrfismoa K.a. V. mendetik aurrera hasi zen hedatzen, eta kristautasunaren lehen urteetan izan zuen hedapen handiena. Dioniso zeukan jainko nagusitzat."}
{"id": "272131", "revid": "336", "url": "https://eu.wikipedia.org/wiki?curid=272131", "title": "John Griggs Thompson", "text": "John Griggs Thompson (Ottawa, Kansas, ) Ameriketako Estatu Batuetako matematikaria da.\nBizitza.\nYale Unibertsitatean ikasi zuen, eta doktoregoa Chicagoko Unibertsitatean aurkeztu zuen 1959. urtean. Tesia, taldeen teoriari buruzkoa, MacLaneren zuzendaritzapean egin zuen, eta bertan Frobeniusen aierutako bat frogatu zuen. 1961-62 urteetan Harvard Unibertsitatean aritu zen laguntzaile, eta 1962an irakasle hautatu zuten Chicagoko Unibertsitatean. 1968an beka bat lortu zuen Cambridgeko Unibertsitaterako; 1970ean Matematika Hutseko Rouse Ball Irakasle hautatu zuten. 1963an, Walter Feit matematikariarekin batera, talde finitu sinple ez-abeldarrei buruzko emaitza garrantzitsu bat argitaratu zuen \"Pacific Journal Mathematics\" aldizkarian. Ekarpen horri esker, Feitek eta Thompsonek Frank Nelson Cole saria jaso zuten 1965ean.\nNizako Matematikarien Nazioarteko Kongresuan (1970) Fields domina jaso zuen. Urte hartatik aurrera, beste arlo batzuk lantzen hasi zen Thompson: kodeen teoria, Galoisen taldeak, etab. Ekarpen horiei guztiei esker Thompsonek sari asko jaso ditu: Senior Berwick saria Londresko Elkarte Matematikoaren eskutik (1982), Errege Elkartearen Sylvester domina (1985), Wolf saria (1992), eta Poincar\u00e9 saria (1992), besteak beste.\nEstatu Batuetako Zientzietako Akademia Nazionaleko kide eta Londresko Errege Elkarteko kide ere bada. Ohorezko tituluak ere jaso ditu, Yale, Chicago eta Oxfordeko unibertsitateetan."}
{"id": "272132", "revid": "512", "url": "https://eu.wikipedia.org/wiki?curid=272132", "title": "Lars H\u00f6rmander", "text": "Lars H\u00f6rmander (Mj\u00e4llby, Suedia, 1931ko urtarrilaren 24a - Lund, Suedia, 2012ko azaroaren 25a) suediar matematikaria izan zen.\nLehenengo ikasketak Lundeko unibertsitatean egin zituen. Marcel Riesz irakaslearen gidaritzapean, funtzioen teoria klasikoa eta analisi harmonikoa landu zituen batez ere. 1950ean jaso zuen titulua, eta Rieszen zuzendaritzapean hasi zen ikerlanean. Hura erretiratu zenean (1952), ekuazio diferentzial partzialak lantzen hasi zen. Doktoregoa 1955ean bukatu zuen, eta Stockholmeko Unibertsitatean irakasle-postua eskatu zuen. Aurretik Estatu Batuetara joan zen eta Chicago, Kansas eta Minnesotako unibertsitateetan aritu zen. Zientzia Matematikoetako Institutuan ere egon zen. Suediara itzuli zen, eta han egon zen irakasle; hala ere, Estatu Batuetan, Stanford Unibertsitatean eta Ikerketa Aurreratuetarako Institutuan bereziki, lan egin zuen. 1962an, Stockholmeko Nazioarteko Kongresuan, Fields domina jaso zuen, ekuazio diferentzial partzialei buruz egindako lanari esker. 1964-68 urteak Princetonen eman zituen, eta 1968tik aurrera Lundeko Unibertsitateko matematikako katedran aritu zen. Liburu hauek idatzi zituen, besteak beste: \"The analysis of linear partial differential operators \"(1983-1985, \"Eragile diferentzial partzial linealen analisia\"), \"Linear Partial Differential Operators\" (1963, \"Eragile diferentzial partzial linealak\"), \"An Introduction to Complex Analysis in Several Variables \"(1966, \"Aldagai anitzeko analisi konplexuari sarrera\")."}
{"id": "272133", "revid": "46380", "url": "https://eu.wikipedia.org/wiki?curid=272133", "title": "Clara Jan\u00e9s", "text": "Clara Jan\u00e9s (1940ko azaroaren 6a) katalan idazlea da. Poesia, nobela eta saiakera idatzi ditu. Nobelen artean nabarmentzekoak ditu \"Los caballos del sue\u00f1o\" (1989, \"Loaren zaldiak\") eta\" El hombre de Edd\u00e9n\" (1991, \"Eddengo gizona\"). 1982an Ymelda Navajoren \"Doce relatos de mujeres\" antologian argitaratu zen (\"Hamabi emakumeren kontakizunak\") bere kontakizunetako bat. Saiakeran, zenbait artisten bizitzak idatzi ditu: Federico Mompou (1987), Daniel V\u00e1zquez D\u00edaz (1980), Murillo (1980), Monet (1992) eta Rubensenak (1992); beste gai batzuk ere erabili ditu, esate baterako, bidaiak \"Sendas de Ruman\u00eda\" (1981, \"Errumaniako bideak\") eta hizkuntza \"Las palabras de la tribu\" (1993, \"Tribuaren hitzak\"). Poesian egin du, hala ere, lanik nagusia; bere poemagintzan amodioa da gai nagusia: \"Las estrellas vencidas\" (1964, \"Izar garaituak\"), \"L\u00edmite humano\" (1973, \"Gizakiaren mugak\"), \"En busca de Cordelia y poemas humanos\" (1975, \"Cordeliaren bila eta giza poemak\"), \"Kampa\" (1979), \"Libro de alienaciones\" (1980, \"Alienazioen liburua\"), \"Eros\" (1981), \"Vivir\" (1983, \"Bizi\"),\" F\u00f3siles\" (1984, \"Fosilak\"), \"Jard\u00edn y laberinto\" (1990, \"Lorategia eta labirintoa\"), \"Ver el fuego\" (1993, \"Sua ikustea\") eta\" Rosas de fuego\" (1996, \"Suzko arrosak\"). Itzulpenak ere egin ditu, ingelesetik (Mary Higgins Clark, Peter Tonkin eta Julian Symons), frantsesetik (M. Duras), portugesetik (Vergilio Alberto Vieira), txekieratik (Jiril Kratochvil eta Ivan Kilma) eta turkieratik (Yunnus Emr\u00e9). 1997. urtean Itzulpen Sari Nazionala jaso zuen."}
{"id": "272135", "revid": "512", "url": "https://eu.wikipedia.org/wiki?curid=272135", "title": "Hale Smith", "text": "Hale Smith (Cleveland, Ohio, AEB, 1925eko ekainaren 29a - Freeport, New York, AEB, 2009ko azaroaren 24a) estatubatuar musikagilea izan zen.\nBiografia.\nPiano-ikasketak 7 urte zituela hasi zituen. Musika klasikoan eta jazz-musikan nabarmendu zen ikasle-garaian, eta Clevelandeko Musika Institutuan lizentzia eta masterra eskuratu zituen. Musika-genero askotarako zaletasuna erakutsi du, eta maisutasunez erabili ditu musika klasikoaren baitan jazzaren teknikak eta berrikuntza modernoak, adibidez serialismoa.\n1958an New Yorkera aldatu zen, eta musika-editore, jazz-egokitzaile eta hezitzaile gisa lan egin zuen. 1970-1984 bitartean musika-irakasle izan zen Connecticuteko Unibertsitatean.\nBere lan nagusien artean aipagarria da Langston Hughes eta Russell Atkinsekin batera idatzitako \"In Memoriam--Beryl Rubenstein\" (1953) abesbatza eta orkestrarako lana. Urte hartan bertan ganbera-opera bat eman zuen argitara, \"Blood Wedding\". Obra instrumentalen artean azpimarratzekoak ditu \"Cellorako sonata\" (1955) eta \"Epicedial Variations \"(1956), biolin eta pianorako. 1964an \"By Yearning and by Beautiful\" idatzi zuen harizko orkestrarako eta ondoren egin zituen, besteak beste, \"Comes Tomorrow\" jazzeko kantata (1972), \"Harizko boskoterako bariazioak\" (1976), \"Evocation\" pianorako pieza (1970), eta soprano, baritono eta orkestrarako \"Meditations in Passage\" (1980).\nBere karreran zehar beste hainbat musikarirekin lankidetzan jardun du, adibidez Dizzy Gillespie, Quincy Jones, Miriam Makeba eta Hugh Masekelarekin."}
{"id": "272136", "revid": "96586", "url": "https://eu.wikipedia.org/wiki?curid=272136", "title": "N\u00faria Espert", "text": "N\u00faria Espert i Romero (Hospitalet de Llobregat, 1935eko ekainaren 11) kataluniar antzezlea eta antzerki- eta opera-zuzendaria da. 2022ko irailean Ziortzako kontzertu sakroetan errezitatu zuen bere ahots indartsuarekin, Arteen Asturiasko Printzesa Saria irabazi zuenak 'Lau urtaroak' oinarri duten testuak azaldu zituen. \nBiografia.\nGazterik hasi zen antzerkigintzan; 17 urte zituela lortu zuen lehenengo arrakasta, \"Medea\" obran Elvira Noriegaren ordezko gisa egindako lanarekin. 1959an bere konpainia osatu zuen, bere senar Armando Moreno zuzendari eta idazlearekin. Esperten karreran azpimarratzekoak dira tragedia grekoetako pertsonaien antzezpenak eta zenbait egile garaikideren obretako pertsonaienak, adibidez Brecht eta O\u00b4Neillen obretakoenak. 1969tik aurrera garrantzi handiko lanak egin zituen V\u00edctor Garc\u00eda zuzendariarekin. Haren zuzendaritzapean antzeztu zituen zenbait produkzio berrizale, Geneten \"Las criadas, \"Garc\u00eda Lorcaren \"Yerma \"eta Valle Incl\u00e1nen \"Divinas palabras\", besteak beste. Lan haiekin nazioarteko hainbat sari irabazi zituen, eta munduko jaialdi ospetsuenetan parte hartu zuen. 1979-1981 bitartean Espainiako Zentro Dramatiko Nazionaleko zuzendari izan zen. 1986an egin zituen lehenengo lanak zuzendari gisa; gogoangarria izan zen \"La casa de Bernarda Alba \"obran egindako lana. Hurrengo urtean bere lehenengo opera zuzendu zuen: Pucciniren \"Madame Butterfly\", Glasgowko Theatre Royalen. Ondoren zuzendu ditu \"La Traviata,\" \"Rigoletto\", \"Carmen,\" etab., Londresko Covent Gardenen horietako zenbait. Antzezle-lanak ere egin ditu tartean (1991n Hisashi Inoueren \"Makilai, \"1994an Sanchis Sinisterraren \"Leningradoko setioa&amp;\"). Fuenlabradako Udal Antzokiari N\u00faria Espert izena eman diote haren omenez."}
{"id": "272137", "revid": "46380", "url": "https://eu.wikipedia.org/wiki?curid=272137", "title": "C\u00e9sar Franck", "text": "C\u00e9sar-Auguste-Jean-Guillaume-Hubert Franck, ezagunagoa C\u00e9sar Franck gisa (Lieja, Belgika, 1822ko abenduaren 10a - Paris, Frantzia, 1890eko azaroaren 8a), frantses musikagile eta organo-jotzailea izan zen, jatorriz Belgikakoa.\nBiografia.\nParisko zenbait elizatako organo-jotzaile eta Santa Klotildeko organo-jotzaile nagusi izan zen (1859), eta fama handia eskuratu zuen, bere bat-bateko asmazioengatik, batez ere; Kontserbatorioko irakasle izendatu zuten organoko katedran (1872).\nHasieran arrakasta gutxi izan zuen (\"3 Trios kontzertante\", 1843; \"Ruth\", oratorioa, 1846; \"6 pieza organorako\", 1860). Berrogeita hamar urte bete zituenean egin zen ezaguna \"R\u00e9demption\" poema sinfonikoari (1871-1872) eta \"Les B\u00e9atitudes\" (1869-1789) oratorioari esker. Obra horietan nortasun zabala, oparoa, orekatua, erromantizismoak markatua, baina une berean antzinako formak eraberritzeko gai zena erakutsi zuen.\n\"Le Chasseur maudit\" (1882), \"Les Djinns\" (1884), \"Psych\u00e9\" (1887) poema sinfoniko handiek Francken ospea areagotu zuten.\nLirismo bera aurkitzen da bere gainerako obretan ere: \"Bariazio sinfonikoak\", piano eta orkestrarako (1885) eta \"Sinfonia re-n\" lanean (1888). Hala ere, azken aldiko lanetan erakutsi zuen bere jeinuaren handitasuna: \"Kintetoa pianoarekin\" (1880), \"Biloi eta pianorako sonata\" (1886), \"3 koral organorako\" (1890).\nC. Fracken musika erromantikoak, hala nola \"Sinfonia D maior-en \"eta\" Orkestrarako bariazioak\", piano eta orkestrarako, eragin handia izan zuen bere garaiko eta ondorengo musikagintzan, bai musikagile frantsesengan bai Frantziaz kanpokoengan."}
{"id": "272138", "revid": "336", "url": "https://eu.wikipedia.org/wiki?curid=272138", "title": "Plotino", "text": "Plotino (, \"Plotinos\"; Likopolis, Egipto, K. o. 205 - Campania, K. o. 270) greziar filosofoa izan zen. Alexandrian bizi izan zen, eta Amonio Sakas filosofoaren ikaslea izan zen. Gordiano III.a enperadorea Mesopotamiara persiarren aurka borrokatzera abiatu zenean, Plotino harekin joan zen persiar eta indiar filosofia ikastera. 244an Erroman hartu zuen bizilekua, eta filosofia-eskola bat zabaldu zuen. Filosofiako saiakerak idatzi zituen, hil ondoren Porfirio haren jarraitzaileak \"Eneadak\" izeneko sei liburukitan bildu eta argitara eman zituenak. Neoplatonismoaren sortzailea izan zen.\nPlotinoren ustez, unibertsoa errealitateen edo hipostasien hierarkia bat da, izatearen kate handi bat, non gorengo mailan dagoen errealitatea beheragoko mailan dagoen guztiaren kausa den. Mailaketa horretan murrizketa bat gertatzen da; hala, existitzen den guztia bere kausa baino maila beheragoxean dago. Hierarkiaren gorengo mailan jainkozko hiru errealitate dira: Bata (\"Hen\") edo erabateko ontasuna, Adimena (\"Nous\"), Bataren azpian dagoena, eta Arima (\"Psykhe\"), Adimenetik datorrena eta denbora eta espazioa sortzen dituena. Gero Izadia (\"Physis\") dator, biziaren hastapena. Izadiaren azpian Materia dago. Gizakiak mikrokosmosak dira, beren baitan Materia, Izadia, Arima eta Adimena dutenak. Plotinoren ideiek eragin handia izan zuten Berpizkundean eta Alemaniako idealismoan."}
{"id": "272139", "revid": "28807", "url": "https://eu.wikipedia.org/wiki?curid=272139", "title": "Plotinos", "text": ""}
{"id": "272140", "revid": "46380", "url": "https://eu.wikipedia.org/wiki?curid=272140", "title": "Steve Reich", "text": "Stephen Michael \"Steve\" Reich (New York, AEB, 1936ko urriaren 3a) estatubatuar musikagile eta interpretea da. Minimalismoaren ordezkari nagusietako bat da.\nBiografia.\nCornell, Julliard eta Miss College eskoletan egin zituen ikasketak. Bere lehenengo obrak \"It's gonna rain\" (1965) eta \"Come out\" (1966) behin eta berriz errepikatzen eta bilbatzen diren berbaldi-zatiak dira, eta erritmoa eta erritmo-balioetan oinarritutako kontrapuntua dute ezaugarri nagusia. Musika-mota hori, minimalista deitua, New Yorken sortu zen, 1960ko hamarraldian, Terry Rileyren eskutik bereziki.\nHamarraldiaren bukaeran Reichek teknika berezi bat asmatu zuen, \"aldikako teknika\": musika-tresnek esaldi bera jotzen dute, baina lastertasun desberdinean. Reichek prozedura hori erabili zuen \"Piano phase\" (1967) obran, eta garai hartako bere obrarik aipagarrienean: \"Drumming\" (1971), bongo, marinba eta zelestarako. 1970eko hamarraldian lastertasun berean interpretatutako erritmo-esaldiak erabiltzen hasi zen, baina kanonen modura, material soiletan oinarrituta egitura konplexuak lortzeko: \"Music for 18 Musicians\" (1976); \"Vermont Counterpoint\" (1982, 11 flautarako; horietatik 10 aldez aurretik grabatuak); \"The Desert Music\" (1984, orkestra eta abesbatzarako).\n1970ko hamarkadan Euskal Herrian izan zen, eta txalaparta ezagutu zuen. Txalapartarekin liluratuta, bere obra batzuek teknika imitatzen dute.\nBeste lan aipagarri batzuk: \"Tehillim\" (1981) hebreerazko lau salmo, erritmo bizikoak, akorde luzeekin, eta juduen folk-musikan inspiratutako melodiekin;\" Different trains\" (1988, zinta eta hari kuartetorako); \"The Cave\" (1993).\n2006. urtean Praemium Imperialearekin saritu zuten, eta 2007. urtean Polar Music Sariarekin."}
{"id": "272142", "revid": "336", "url": "https://eu.wikipedia.org/wiki?curid=272142", "title": "Scott Ross", "text": "Scott Ross (Pittsburgh, Pennsylvania, AEB, 1951ko martxoaren 1a - Assas, Montpellierko barrutia, Frantzia, 1989ko ekainaren 13a) estatubatuar piano- eta klabezin-jotzailea izan zen.\nPianoarekin hasi zituen musikako ikasketak, eta bost urte zituela eskaini zuen lehenengo emanaldia. Baina, berehala, klabezinarekin zaletu zen. Hamabi urte zituela, aita hil zitzaion, eta Frantziara joan zen bizitzera amarekin. Nizako Kontserbatorioan (1965-1968), Ren\u00e9 Saorginekin organoa ikasi zuen eta Huguette Gr\u00e9my-Chauliac-ekin klabezina. Bere lehenengo saria irabazi ondoren (1968), Parisko Kontserbatorioan sartu zen. Klabezina Robert Beyron-Lacroixekin landu zuen, baxua Laurence Boulayrekin, eta organoa Michel Chapuisekin. 1971n, Brujasko Nazioarteko Lehiaketako lehenengo saria irabazi zuen. Hurrengo urtean, Speciaal Hoger Diploma eman zioten Anberesen. Hura izan zen Scotten debuta kontzertuei dagokionez, eta orobat diskografiakoa. Rameauren lan osoa (1975), Scarlattiren hogeita hamar sonata (1976), Francois Couperinen lan osoa (1978) grabatu zituen. Horrez gainera, irakasle aritu zen 1973. urteaz geroztik Lavaleko Unibertsitatean (Quebec), eta Okzitaniako (1974-1980) eta Borgoinako (1980) antzinako musikako akademietan irakatsi zuen. Kenneth Gilbertekin batera \"Pi\u00e8ces de clavecin\" argitaratu zuen, eta Scarlattiren lan guztien bilduma. Diskografia etengabe aberastuz joan zen, organo eta klabezinekoa, batez ere. Zorroztasuna eta fantasia maisutasunez batzea lortu zuen Rossek."}
{"id": "272143", "revid": "512", "url": "https://eu.wikipedia.org/wiki?curid=272143", "title": "John Wain", "text": "John Barrington Wain (Stoke-on-Trent, Staffordshire, Ingalaterra, Erresuma Batua, 1925 - 1994) ingelesezko poeta eta saiakera-idazlea izan zen.\nBizitza.\nNewcastlen eta Oxfordeko Unibertsitatean egin zituen ikasketak. 1946tik 1949ra bitartean, Oxfordeko St. John's Collegen aritu zen lanean, eta 1949tik 1955ra artean ingeles literaturako eskolak eman zituen Readingeko Unibertsitatean. Gainera, poesia-irakasle izan zen Oxfordeko Unibertsitatean, 1978. urte arte.\nBere garaiko ingeles gizartearen kritikari zorrotza izan zen. Bere eleberri ospetsuenean -\"Hurry on down\" (1953, \"Jaitsi berehala\")-, eskolan eta etxean jasotako heziketaren arrastorik txikiena gainetik kendu nahi duen gazte aske baten abenturak kontatzen ditu. 60. hamarkadan britainiar gizartea gogor kritikatu zuen Angry Young Men taldeko kide ezaguna izan zen.\nBeste zenbait lan aipagarri: \"Living in the present\" (1955, \"Oraina bizitzen\"), \"The contenders\" (1958, \"Lehiatzaileak\"), \"A travelling woman\" (1959, \"Emakume bidaiaria\"), \"Strike the father dead\" (1962, \"Jo ezazu aita hila\"), \"The young visitors\" (1965, \"Gazte bisitariak\"). Kontakizun laburren artean aipagarriak ditu: \"Nuncle\" (1960), \"Death of the hind legs\" (1966, \"Atzeko hanken heriotza\"), \"A winter in the Hills\" (1970, \"Negua muinoetan\"), \"The life guard\" (1971, \"Soroslea\"). Poemak: \"Mixed feelings\" (1951, \"Sentimen nahasiak\"), \"Weep before God\" (1961, \"Negar egin Jainkoaren aurrean\"), \"Feng\" (1975); Saiakera-lanak: \"Interpretations\" (1955, \"Interpretazioak\"), \"Preliminary essays\" (1957, \"Aurretiazko saiakerak\"); \"Essays on literature and ideas\" (1963, \"Literatura eta ideiei buruzko saiakerak\")."}
{"id": "272144", "revid": "512", "url": "https://eu.wikipedia.org/wiki?curid=272144", "title": "Edgar P. Jacobs", "text": "Edgard F\u00e9lix Pierre Jacobs, Edgar P. Jacobs izengoitiz ezaguna, (Brusela, \u2013 Lasne-Chapelle-Saint-Lambert, ) belgikar komikigilea izan zen. 1940an \"Bravo!\" aldizkarian lan egiten hasi zen, eta \"Flash Gordon\", Belgikan zabaltzen ez zen Alex Raymonden zientzia-fikziozko komikia marrazten. Alemaniarren okupazio-garaian sail hori debekatu egin zuten, eta orduan bere lanak osatzeari ekin zion, esate baterako, \"U izpia\" (1943), zientzia-fikziozko komikia. 1944an Herg\u00e9ren laguntzaile gisa hasi zen lanean, eta elkarrekin marraztu zituzten \"Tintin Kongon\", \"Eguzkiaren tenplua\", \"Tintin Ameriketan\", \"Loto urdina\" eta abar. 1946an, Belgikako komikigintzan funtsezkoa izan zen aldizkari batean, \"Tintin\" aldizkarian alegia, hasi zen. Garai hartan H. G. Wellsen \"Munduen gerra\" nobela egokitu zuen komikirako, eta bere maisulana izan zen bilduma berri bat sortu zuen: \"Blake eta Mortimer\". Sail horren lehen alea, \"Ezpata tzarraren sekretua\" 1946an agertu zen \"Tintin\" aldizkariaren orrialdeetan. \"Blake eta Mortimer\" komikiek oso harrera ona izan zuten Europan, eta kritikariek marrazkiaren kalitatea eta gidoien maila jasoa goraipatu zuten. Sail horretakoak dira \"Piramide handiaren misterioa\" (1950), \"Marka horia\" (1953), \"Atlantidaren enigma\" (1955), \"S.O.S. Meteoroak\" (1958), \"Deabruzko segada\" (1960) eta \"Lepokoaren auzia\" (1965). 1967an \"Sato irakaslearen 3 formulak\" kaleratu zuen, saileko onenetakoa, eta hori izan zen bere azken komikia. 1981ean bere memoriak argitaratu zituen: \"Un op\u00e9ra de papier\" (\"Paperezko opera\")."}
{"id": "272145", "revid": "42829", "url": "https://eu.wikipedia.org/wiki?curid=272145", "title": "Jos\u00e9 Mar\u00eda Mendiluce", "text": "Jos\u00e9 Mar\u00eda Mendiluce Pereiro (Madril, - Bartzelona, ) espainiar ekonomista eta politikaria izan zen. Ekonomia- eta politika-zientzietako ikasketak egin zituen Madrilgo Unibertsitate Complutensean (1968-1973). Liga Komunista Iraultzaileko kide izan zen, eta 1969-1974 bitartean klandestinitatean bizi izan zen. 1976an atxilotu zuten azkeneko aldiz. 1980an Iheslarientzako Nazio Batuen Goi Mandatariaren Bulegoan (UNHCR) hasi zen lanean, eta 1980-1983 bitartean UNHCR programaren koordinatzaile izan zen Luandan (Angola). 1983-1986 bitartean Nikaraguan egon zen, UNHCR misioko buruzagi gisa. Handik El Salvadorrera igaro zen, eta gero Costa Ricara, eta Erdialdeko Amerikako beste herrialde batzuetara. Ameriketatik Turkiako Kurdistanera igaro zen, Sadam Husseinengandik iheska joandako iheslariez arduratzera. 1991ko abenduan Iheslarientzako Nazio Batuen Goi Mandatariaren Balkanetarako ordezkari berezi izendatu zuten, ihes egindako zibilei laguntzeko programa baten zuzendari gisa. Bosniako Gerran, Sarajevon, giza laguntzarako airezko bide bat zabaltzea lortu zuen, eta negoziatzaile-dohainak erakutsi zituen Serbia eta Bosniako lehendakariekin elkarrizketatuz. 1994an, Europar Legebiltzarrerako hauteskundeetan, diputatu hautatu zuten PSOE alderdiko kide gisa. Idazle modura, 1996an egin zuen debuta, \"El amor perdido (Amoldio galdua)\" liburu sarituarekin. Beste lan batzuk: \"Con Rabia y Esperanzas\" (1997, \"Amorruz eta itxaropenez\"), \"Tiempo de rebeldes\" (1998, \"Matxinada garaia\"), \"Pura Vida\" (1998, \"Bizitza hutsa\"). El Pa\u00eds eta El Peri\u00f3dico de Catalunyan tarteka idazten zuen."}
{"id": "272146", "revid": "512", "url": "https://eu.wikipedia.org/wiki?curid=272146", "title": "Gaafar Nimeiry", "text": "Gaafar Muhammad an-Nimeiry (baita Jaafar Nimeiry, Gaafar Nimeiry edo Gaafar Muhammad Numayri ere; ; Omdurman, Sudan, 1930eko urtarrilaren 1a - Khartum, Sudan, 2009ko maiatzaren 30a) militar eta politikaria izan zen. Sudango presidentea izan zen 1969-1985 bitartean.\nBizitza.\nPostari musulman baten semea zen, eta Sudango Akademia Militarrean graduatu zen 1952. urtean. Urte horretan, britainiarrak Egiptotik bota eta Faruk I.a erregea kargutik kendu zuen Nasserren estatu-kolpeak eragin handia izan zuen Nimeiryrengan. Hainbat konspiraziotan nahasirik egon zen, eta armadatik aldi baterako kanporatuta zegoen 1969. urtean botereaz jabetu zen estatu kolpe ezkertiarra egin zenean. Horren ondorioz, Sudango Kontseilu Iraultzaileko buru eta lehen ministro bilakatu zen.\nNazionalista sutsua izanik, 1969an \"Antzara\" talde erlijioso kontserbadorea suntsitu zuen, eta 1971n Sudango Alderdi Komunista, botereaz jabetzen ahalegindu eta porrot egin baitzuen. Urte horretan, Sudango Errepublikako lehendakari aukeratu zuten. 1972an Sudango iparraldearen eta hegoaldearen arteko 17 urteko gerra zibila amaitzea lortu bazuen ere, ez zen gauza izan Sudango arazo ekonomiko kronikoei irtenbiderik aurkitzeko. 1977an eta 1983an, berriz hautatu zuten Sudango lehendakari. Lege koranikoak sartuz eta bere burua Sudango Iman musulman handitzat aldarrikatuz 1983an hasi zuen errepresiozko politika zela medio, berradiskidetze nazionalaren politikak porrot egin eta Sudango hegoaldearen altxamendua eragin zuen 1984an. 1985eko apirila arte izan zen Sudango lehendakari, urte horretan odolgabeko estatu kolpe batek bere kargutik kendu baitzuen."}
{"id": "272148", "revid": "512", "url": "https://eu.wikipedia.org/wiki?curid=272148", "title": "Polipropileno", "text": "Polipropilenoa propileno monomeroaren (CH3-CH=CH2) polimero termoplastikoa da.\nSintesi-prozesuan, aluminio alkiloa erabiltzen da katalizatzaile gisa; lortzen den polipropilenoa helize-forma duten molekulaz eratua dago, eta kristal-egitura du; molekularen pisua 40.000koa edo handiagoa izan daiteke.\nPolipropilenoa gai solido zuri gardena da, trakzioz eta bihurketaz hauskaitza da, ez da urtzen disolbatzaile organiko hotzetan, eta biguntzen da beroetan. Edozein kolore eman dakioke, erresistentzia elektriko ona du, azido eta base sendoek ez diote erasotzen 60\u00a0\u00b0C-z azpitik, baina beste eragile oxidatzaile batzuek bai. Sukoia da. Kroma daiteke eta moldaerraza da. Estirenoarekin eta beste monomero batzuekin polimeriza daiteke, eta etilenoarekin eta butadienoarekin goma-erako polimero bat eratzen du. Hauts, mintz, zuntz, hari, dentsitate txikiko apar gisa eta beste era batzuetan azaltzen da.\nGauza askotarako erabiltzen da: paketeak egiteko (mintz moduan), autoen, etxeko tresnen eta abarren pieza moldatuak egiteko, elektrizitate-kableak eta -hariak estaltzeko eta belar artifizialentzat zuntzak ekoizteko, plastikozko hodiak, atletismorako pistak, paper sintetikoa, arrantzarako sareak egiteko, besteak beste.\nGiulio Natta, italiar kimikaria, izan zen aitzindaria polimero honen garapenean; lan horiengatik Nobel saria eman zioten 1963an."}
{"id": "272149", "revid": "46380", "url": "https://eu.wikipedia.org/wiki?curid=272149", "title": "Jes\u00fas Pardo", "text": "Jes\u00fas Pardo de Santayana D\u00edez (Santander, Espainia, 1927ko maiatzaren 5a - Madril, Espainia, 2020ko maiatzaren 22a) espainiar idazle eta kazetaria izan zen.\nBiografia.\nKazetari gisa, atzerriko berriemaile moduan lan egin du, Londresen lehenbizi, hogei urtez, eta Genevan eta Kopenhagen, gero.\nIdazle gisa, zenbait eleberri idatzi zituen, autobiografia kutsu nabarmenekoak: \"Ahora es preciso morir\" (1982,\" Orain ezinbestekoa da hiltzea\"); \"Ramas secas del pasado\" (1984,\" Antzinako adar lehorrak\"); \"Operaci\u00f3n Barbarossa: historia ficci\u00f3n\" (1988,\" Barbarossa operazioa: historia fikzioa\"); \"Las \u00faltimas horas de Pincher Trumbo\" (1988,\" Pincher Trumboren azken orduak\"); \"Eclipses\" (1993,\" Eklipseak\"). 1996an \"Autorretrato sin retoques (Ukiturik gabeko autoerretratua) \"argitaratu zuen, Espainiako Gerra Zibilaren ondorengo espainiar intelektualen deskribapen gupidagabea eta desmitifikatzailea.\nEleberriez gainera, era askotako liburuak idatzi zituen: poema-bildumak; gidak eta bidaia-liburuak \"Bukarest\" (1991), \"Conversaciones con Transilvania\" (1988, \"Elkarrizketak Transilvaniarekin\"); biografiak \"Dante\" (1984), \"Galileo\" (1984); eleberri gisako biografia-kontakizunak \"Yo, Marco Ulpio Trajano \"(1991). Itzultzaile gisa, Charles Dickens, Mark Twain, Isak Dinesen, Nadine Gordimer, Pier Paolo Pasolini, Noah Gordon eta herbehereetar eta eskandinaviar idazle askoren obrak itzuli zituen gaztelaniara. 1998an \"Zapatos para el pie izquierdo (Ezker oinerako zapatak) \"argitaratu zuen, historian zehar sortu izan diren asmakizun bitxiei buruzko liburua."}
{"id": "272150", "revid": "28807", "url": "https://eu.wikipedia.org/wiki?curid=272150", "title": "Jesus Pardo", "text": ""}
{"id": "272151", "revid": "336", "url": "https://eu.wikipedia.org/wiki?curid=272151", "title": "Hussein Onn", "text": "Hussein bin Dato' Onn (Johor Baharu, Malaysia, 1922ko otsailaren 12a - South San Francisco, Kalifornia, 1990eko maiatzaren 28a) politikaria izan zen.\nBizitza.\nNekazari-familia aberats bateko semea zen, eta zuzenbide eta ekonomiako ikasketak egin zituen Londresko Unibertsitatean. Bigarren Mundu Gerraren hasieran britainiar armadan sartu zenean, Pazifikoko fronteetan borrokatu zen japoniarren aurka eta Malaysiaren askatasunaren alde. Gerra ostean, Malaysiako politikan eragin handia izan zuen, bere herriaren independentzia bultzatzen lagundu baitzuen.\n1947an Gazteriaren Elkarte Nazionala sortu zuen, eta Malaysiar Batasuneko Erakunde Nazionaleko idazkari nagusi aukeratu zuten. 1948tik 1957ra bitartean, Estatuko kontseiluko kide izan zen, eta 1960-1968 epean, bere herriko enbaxadore Londresen. Ondoren, Malaysiara itzuli zenean, Hezkuntzako ministro izan zen (1970), eta 1974an Ekonomia eta Finantzetakoa eta Gobernuko presidenteorde. Bi urte geroago, lehen ministro kargura igo zen, eta Defentsako ministro ere izan zen, aldi berean. 1977an, islamiar gobernu autonomikoaren esku zegoen eta gerrillari komunistek beren mende zuten Kelantan lurraldearen sezesioaren arazoari aurre egin behar izan zion. Horretarako, Thailandiarekin itun militar bat sinatu zuen. 1978an bere alderdiak, Fronte Nazionalak, hauteskundeak irabazi zituenean, bere karguan berretsi zuten. 1981ean utzi behar izan zuen, ordea, bihotzekoak eman ondoren, bere osasun-egoera kaskarra zela-eta."}
{"id": "272152", "revid": "512", "url": "https://eu.wikipedia.org/wiki?curid=272152", "title": "Maurice B\u00e9jart", "text": "Maurice B\u00e9jart (Jaiotza-izena: \"Maurice Jean Berger\"; Marseilla, 1927ko urtarrilaren 1a - Lausana, 2007ko azaroaren 22a) dantzari eta koreografo frantsesa izan zen.\n1960an eratu zuen \"Ballet du XX Si\u00e8cle\" famatua, izena aldatuta, 1987an, \"B\u00e9jart Ballet Lausanne\" bihurtu zen, eta halaxe deitzen da gaur egun ere. 1990eko hamarraldia oso oparoa izan zen B\u00e9jartentzat, eta koreografia berri asko egin zituen: \"1789... et Nous\" (zenbaiten musika, 1989) Frantziako Iraultzaren bigarren mendeurrenerako, \"Mozart-Tango\" (Mozart, 1990), \"La Mort Subite\" (zenbaiten musika, 1991) \"Tod in Wien\" (Mozart, 1991), \"Op\u00e9ra\" (Verdi, 1991), \"Le Mandarin Merveilleux\" (Bart\u00f3k, 1991), \"Sissi, l\u00b4Imp\u00e9ratrice Anarchiste\" (zenbaiten musika, 1992), \"AmoRoma\" (Rota, 1993), \"King Lear - Prospero\" (Purcell eta Hochst\u00e4tter, 1994), \"L\u00b4Art du Pas de 2-Deux\" (zenbaiten musika, 1994), \"A Propos de Sh\u00e9h\u00e9razade\" (Ravel eta Korsakov, 1995), \"Titre \u00e0 Venir\" (Bars, Gleason, Presley eta Baudelaire, 1997), \"MutationX\" (Bars, Gleason eta Zorn, 1998), \"Dialogue de l\u00b4Ombre Double\" (Boulez, 1998) eta \"L\u00b4Heure Exquise\" (Mahler, Webern, Bach eta Leh\u00e1r, 1998). Beste dantzari-talde askorentzat ere egin zituen koreografiak, telebistarentzat ere lan egiten zuen, eta zenbait liburu idatzi zuen: \"Maurice B\u00e9jart: Un instante dans la Vie\" (1979) eta \"B\u00e9jart par B\u00e9jart\" (1979). Sari asko jaso zuen (azkenetakoa, Inamori Fundazioko Kioto Saria, 1999), eta 1995ean Frantziako Akademiako kide egin zuten."}
{"id": "272153", "revid": "28807", "url": "https://eu.wikipedia.org/wiki?curid=272153", "title": "Maurice Jean Berger", "text": ""}
{"id": "272154", "revid": "1491", "url": "https://eu.wikipedia.org/wiki?curid=272154", "title": "Euskal Kulturaren Batzarreak", "text": "Euskal Kulturaren Batzarreak (EKB) euskalgintzako erakundeak koordinatu eta biltzeko gune izatea eta euskararentzat plangintza orokorrak bultzatzea helburu nagusitzat hartuta, 1983an sortutako taldea izan zen.\nEKBren Batzorde Iraunkorrak, 1999ko otsailean, Batzarrea desegitea erabaki zuen. Batzorde horren txostenaren arabera, Euskararen Gizarte Erakundeen Kontseilua ari zen harrezkero funtzio horiek betetzen. Horrez gainera, EKBk desegitea erabaki zuenean, Kontseiluan zeuden jada EKBko kide ia guztiak.\nAipatutako bi zeregin nagusi horiez gainera, gizartean eragitea ere nahi izan du EKBk bere historian zehar. Alegia, administrazio publikoa eta erakunde sozial eta politikoak euskararen aldeko urratsak egitera bultzatzea. Eragile-funtzio hori beste elkarteren batek egin beharko duela zioen Batzorde Iraunkorraren txostenak, eta Euskal Herrian Euskaraz horretarako prest azaldu zen.\nEKBk dokumentazio-zentroa ere bazuen, eta hasieran \"Euskaldunon Egunkaria\" azaldu zen horren ardura hartzeko prest. EKBren herentziaren beste atal garrantzitsua \"Bat\" soziolinguistika-aldizkaria zen. EKB desagertu arren, aldizkaria ez zen bertan behera gelditu, eta SEI Euskal Soziolinguistika Institutua elkarteak hartu zuen bere gain aldizkariaren etapa berriaren kudeaketa. Izan ere, 1999an ale monografiko bat argitaratu zuen \"Bat\" aldizkariak, hogeita hamaikagarrena, EKBren eta euskalgintzaren inguruko higikundeen ibilbidea biltzen zuena."}
{"id": "272156", "revid": "28807", "url": "https://eu.wikipedia.org/wiki?curid=272156", "title": "EKB", "text": ""}
{"id": "272157", "revid": "10891", "url": "https://eu.wikipedia.org/wiki?curid=272157", "title": "Guido M\u00fcnch", "text": "Guido M\u00fcnch (San Crist\u00f3bal de las Casas, Chiapas, Mexiko, 1921eko ekainaren 9a - Pasadena, Ameriketako Estatu Batuak, 2020ko apirilaren 29a) astrofisikaria izan zen.\nBizitza.\nMexikoko Unibertsitate Nazional Autonomoan ikasi zuen, eta ingeniaritza zibileko eta matematikako tituluak eskuratu zituen. Ondoren, Chicagoko Unibertsitatera joan zen Matematikako master bat egitera, eta han Astronomiako eta Astrofisikako doktoregoa lortu zuen.\n1946. urtetik aurrera Amerikako eta Europako espazio-behatoki nagusietan lan egin du. Bestalde, Heidelbergeko (Alemania) Unibertsitateko ohorezko irakaslea da. Astrofisikako interesa S. Chandrasekhar pakistandarrarekin (Nobel Saria 1983an) lan egin ondoren sortu zitzaion; orduz geroztik, ikerketa-alor ugari landu baditu ere, izarren materia eta izar artekoa, galaxiaren egitura eta eguzkiaren fisika izan ziren M\u00fcnchen azterketa gai nagusiak.\n1989an Espainiara joan zen izarren arteko materia ikertzera Almeriako Astronomia zentroan. Urte horretan bertan, Asturiasko Printzea saria eman zioten. Ameriketako Estatu Batuetako Arteen eta Zientzien Akademiako eta Estatu Batuetako Akademia Nazionaleko kide izan zen; horrez gainera Hirugarren Munduko Zientzien akademiaren sortzailea izan zen. Lan ugari idatzi zituen, horien artean nagusiak: \"Izarren arteko xurgatze-lerroak urruneko izarretan \"(1957), \"Artizarraren espektroaren analisi bat \"(1964), \"Galaxiaren egitura eta izarren arteko xurgatze-lerroak \"(1965), \"Atmosferaren egitura planeta handietan \"(1969) eta \"Helioaren ugaritasuna Jupiterren\" (1973)."}
{"id": "272158", "revid": "512", "url": "https://eu.wikipedia.org/wiki?curid=272158", "title": "Andr\u00e9s Rodr\u00edguez Pedotti", "text": "Andr\u00e9s Rodr\u00edguez Pedotti (Borja, 1923ko ekainaren 19a - New York, 1997ko apirilaren 21a) paraguaiar militar eta politikaria izan zen. 1989-1993 bitartean Paraguaiko presidentea izan zen.\nBizitza.\nIkasketa militarrak egin zituen, eta tenienteorde izendatu zuten 1946an, koronel 1964an eta, azkenik, jeneral izatera iritsi zen 1970ean. \"Partido Colorado\" alderdiko joera tradizionalistaren jarraitzaile izan zen, eta 1947an alderdi haren legezko gobernuaren alde agertu zen, matxinatuen kontra. Alfredo Stroessner lehendakariaren (1954-1989) laguntzaile-taldeko kidea izan zen, eta gudarosteko guda-talde aurreratuenaren buruzagia.\n1989an Stroessner lehendakari eta aitaginarreba bere kargutik eraitsi zuen estatu-kolpea zuzendu zuen. Urte hartan bertan Errepublikako lehendakari izendatu zuten, \"Partido Colorado\" alderdiaren oniritziarekin. Behin-behineko lehendakari zela, giza eskubideak errespetatuko zituela eta demokraziarako prozesua bideratuko zuela agindu zuen, besteak beste; gobernu-taldea osatu eta diktadurak legez kanpo utzitako alderdiak legeztatu zituen, eta ordura arte debekatuta egondako zenbait komunikabide berriro zabaltzea onartu zuen.\nRodr\u00edguez izan zen, bestalde, Iberoamerikako Merkatu Bateratua (Mercosur) bultzatu zuen politikarietako bat. Bere agintaldian konstituzio berria idatzi zen, 1992an indarrean jarri zena. Hurrengo urtean, 1993an, Rodr\u00edguezek bere alderdikide Juan Carlos Wasmosyren esku utzi zuen bere kargua, eta gudarostean erretiroa hartu ondoren, hil arteko senatari izendatu zuten."}
{"id": "272159", "revid": "512", "url": "https://eu.wikipedia.org/wiki?curid=272159", "title": "Yves Simoneau", "text": "Yves Simoneau (Quebec, 1955eko urriaren 28a) kanadar zinema-zuzendaria da.\nZinematografiako ikasketak egin zituen Laval Unibertsitatean, eta 17 urte zituela kamera gisa hasi zen lanean Quebeceko Kanada irratian. Simoneauk hainbat genero landu zituen, baina film luzeei dagokienez thrillerrean nabarmendu da batez ere. 1978 eta 1979. urteetan bost dokumental egin zituen Frantzian eta 1983an \"Pourquoi l'\u00e9trange Monsieur Zolock s'int\u00e9ressait-il tant \u00e0 la bande dessin\u00e9e?\" dokumentala egin zuen. 1982an egin zuen suspenseko bere lehenengo film luzea, \"Les Yeux rouges ou les v\u00e9rit\u00e9s accidentelles\". 1986an, berriz, Anne H\u00e9berten \"Les Fous de Bassan\" eleberri gotikoan oinarrituriko film bat egin zuen, eta handik hiru urtera thriller futurista bat aurkeztu zuen, \"Dans le ventre du dragon, \"zeinetan agertu baitzuen herensuge gisa gizarte modernoa eta haren eder gisa, berriz, zientzia modernoa. 1991n ingelesezko bere lehen filma estreinatu zen, \"Perfectly Normal\". Simoneauk kezka handia erakutsi zuen zineman lirismoa ikertzeko, eta zinemak eskaintzen dituen aukera fantastikoak eta errealitateaz kanpokoak lantzeko. Bere lanean azpimarratzekoa da kameraren mugimendu arina eta estilo aberats eta sentsuala lortu izana; bere filmetan sena eta bat-batekotasuna nabarmentzen dira. Filmak egiteko moduan aipagarria da estatubatuar egileen eragina, baina Europako zinemagintzaren kutsua nabari zaie bere pertsonaiei oro har."}
{"id": "272160", "revid": "336", "url": "https://eu.wikipedia.org/wiki?curid=272160", "title": "Rudy Wiebe", "text": "Rudy Henry Wiebe (Fairholme, Saskatchewan, Kanada, 1934ko urriaren 4a) kanadar eleberrigilea da. Ingelesez idazten du.\nBiografia.\nAlbertako Unibertsitatean ikasi zuen 1953-1956 bitartean, eta T\u00fcbingenekoan, Alemanian, 1957-1958 urteetan. Kanadara itzuli zenean, eskolak eman zituen Mennonite Brtethren Bible Collegen eta Goshen Collegen. 1967. urteaz geroztik ingeles irakaslea da Albertako Unibertsitatean.\nBai forma aldetik bai estilo aldetik bide berriak saiatu zituen arren, bere narratiba kristau ikuspegiak zedarritua dago. Zazpi eleberri idatzi ditu, horien artean \"Peace shall destroy many\" (1962, \"Bakea askoren suntsitzaile\"), \"The blue mountains of China\" (1970, \"Txinako mendi urdinak\"), \"The temptations of Big Bear\" (1973, \"Hartza Handiaren tentazioak\"), \"The mad trapper\" (1980, \"Ehiztari zoroa\") eta\" My lovely enemy\" (1983, \"Nire etsai maitea\").\nKontakizunak eta antzerki-lanak ere idatzi ditu; lehenen artean \"Where is the voice coming from?\" (1974, \"Nondik heldu da ahots hori?\") da aipagarrienetako bat, eta antzerki-lanen artean, berriz, \"Far as the eye can see\" (1977, \"Begiz ikus daiteken lekuraino\"). Bestalde, zenbait kontakizun-bilduma apailatu ditu: \"The story makers\" (1970, \"Ipuin kontalariak\"), \"Stories from western Canada\" (1972, \"Kanada mendebaldeko kontakizunak\"), \"Double vision: twentieth century stories in English\" (1976, \"Ikuspegi bikoitza: Hogeigarren mendeko historiak ingelesez\"), eta \"Getting here: Edmonton story anthology\" (1977)."}
{"id": "272161", "revid": "58701", "url": "https://eu.wikipedia.org/wiki?curid=272161", "title": "Juan de Vald\u00e9s", "text": "Juan de Vald\u00e9s (Cuenca, 1490 - Napoli, 1541) espainiar idazle humanista izan zen. Bere anaia bikia, Alfonso de Vald\u00e9sekin batera, Erasmo Rotterdamgoaren ideiak ezagutarazi zituen Espainian eta Italian eta harreman estua izan zuen harekin.\nAlcala de Henaresko unibertsitatean egin zituen ikasketak. 1529. urtean \"Di\u00e1logo de doctrina cristiana\" (\"Kristau dotrinari buruzko elkar hizketa\") obra idatzi zuen Erasmoren dotrinetan oinarriturik. Hartan norbanakoen barne izpiritualtasuna aldeztu eta azalekotzat jotzen zituen gurtza egiteko ageriko jokamoldeak. Obra hura Espainiar Inkisizioaren aurrean salatu zuten eta Vald\u00e9s Italiara erbesteratu zen. Erroman Klemente VII.aren gortean urte batzuk eman ondoren, Karlos V.aren (Espainiako Karlos I.a) zerbitzuan jardun zuen eta 1534. urtean Napoliko artxibozain izendatu zuten. Napolin intelektual talde bat sortu zuen Giulia Gonzagak eta beste zenbait kidek osatua. Talde harentzat erlijio testuak itzuli zituen, \"Alfabeto cristiano\" (\"Kristau alfabetoa)\" eta \"Ciento y diez consideraciones divinas\" (\"Jainkoari buruzko ehun eta hamar gogoeta\"), besteak beste, argitaratu gabe utzi zituenak. Vald\u00e9sen beste lan aipagarri batzuk: \"Di\u00e1logo de la lengua (Hizkuntzari buruzkoak)\", hizkuntza arruntaren erabilera bultzatzeko eta erretorika baztertzeko gomendioa egiten duena, \"Salterio traducido al hebreo\" (\"Salterioa hebreerara itzulia\"), \"Comentario a los salmos\" (\"Salmuei buruzko komentarioa\") eta\" Trataditos\"."}
{"id": "272162", "revid": "1545", "url": "https://eu.wikipedia.org/wiki?curid=272162", "title": "Jeremias", "text": "Jeremias (, transl. modernoan: '\u00a0 ahoskatua, tiberiar trans.: ';; ; ; Anathoth, Judea, - Egipto, ) Israelgo lau igarle handietako bat izan zen, Itun Zaharraren arabera.\nBenjaminen leinukoa, Helziasen semea zen. Josias errege zen garaian hasi zen igarkizunak egiten. Jendeak Jainkoaren legea bihotzez onar zezan nahi zuen Jeremiasek, eta ez itxuraz onartzea soilik. Bere mezuak oso ausartak ziren, eta horregatik, arriskuan bizi izan zen Joakim erregearen garaian, eta baita Sedekiasenean ere. Juduen bekatuan egotearen arrazoia hango erakunde erlijiozko eta politikoetan zegoela zioen. Haren esanen eragina ez zen igarri Egiptoko Tahpanhes herrian harrika hil zuten arte. Juduek hil zutela esaten da."}
{"id": "272163", "revid": "28807", "url": "https://eu.wikipedia.org/wiki?curid=272163", "title": "Yirmeyahu", "text": ""}
{"id": "272164", "revid": "336", "url": "https://eu.wikipedia.org/wiki?curid=272164", "title": "Ben Jonson", "text": "Benjamin \"Ben\" Jonson (Westminster, Ingalaterra, Erresuma Batua, - Londres, Ingalaterra, Erresuma Batua, 1637ko abuztuaren 6a) ingelesezko olerkari eta drama-idazlea izan zen.\nBizitza.\nEskoziako predikari baten semea zen. Ikasketak Westminster Schoolen egin eta ondoren, hargin-lanetan ibili zen, hori baitzen haren aitaordekoaren lanbidea. Armadan sartu zen berehala, eta Espainiaren aurka borrokatu zen Herbehereetan. 1597 inguruan Londresa joan zen, eta antzerkian aritu zen zuzendari eta antzerkigile. Katoliko egin zen garai hartan.\n\"Every man in his humour\" (1598) izan zen ospea eman zion obra. Shakespeareren konpainiak antzeztu zuen lan hura. \"Cynthia\u00b4s revels\", \"The poetaster\", eta \"Seyano\" tragedia idatzi zituen ondoren, arrakasta handia izan zutenak. Jakue I.a errege izendatu zutenean, haren gortean hasi zen lanean. Maskarada asko idatzi zituen garai hartan; \"Mask of blackness\" izan zen lehena.\nLan horretan ari zela, haren komediak antzezten hasi ziren (\"Volpone or the fox\", \"Epicoene or the silent woman\", \"The alchimist\", \"Bartolomew fair\", \"The magnetic lady\"). Komedia horiek eragin handia izan zuten denbora askoan Ingalaterrako antzerkigintzan; Shakespearek eskuratu zuen ospearen adinekoa izan zen Jonsonena. Horrek ez zuen, ordea, bien arteko adiskidetasuna galarazi. Baconekin ere harreman onak izan zituen. 1616tik aurrera erregearen diru-laguntza jaso zuen, eta Eskoziara bidaia egin zuen 1618an. Hiru olerki liburu idatzi zituen: \"The forest\", \"Underwood\" eta \"The sad shepherd\"."}
{"id": "272166", "revid": "58701", "url": "https://eu.wikipedia.org/wiki?curid=272166", "title": "Keniz\u00e9 Mourad", "text": "Keniz\u00e9 Mourad (Paris, 1939ko azaroaren 14a) frantziar kazetari eta idazlea da.\nAma turkiar sultan bat zuen eta aita raja. Suleiman Handiaren ondorengoa zen, baina ez zuen bere jatorriaren berririk izan nerabezaroa arte. Amak Indiatik ihes egin zuen haurdun zegoela eta Parisen hil zen pobrezian. Urte eta erdi zuela bere amaren eunukoa zen Zeynelen babesean gelditu zen. Zeynelek Suitzako enbaxadan utzi zuen umea, eta bost urte bete zituen arte suitzar familia batekin bizi izan zen. Moja-eskola batean sartu zen, eta azkenean frantses mojekin gelditu zen. Psikologia-karrera egin zuen Parisen, eta ikasle zela, eskola partikularrak ematen zituen eta gozokiak eta opera-egitarauak saltzen zituen. Aita hogeita bat urte zituela ezagutu zuen. Adin horrekin Indiara joan zen han gelditzeko asmoarekin, baina kultura-desberdintasunak zirela eta, sei hilabete besterik ez zituen han egin. Parisen hartu zuen bizilekua, eta bi urtean zehar Air Franceko azafata izan zen. Ondoren Le Nouvel Observateur mintegian hasi zen lanean gerra berriemaile gisa. Kazetari gisa, Indiako eta Ekialde Hurbileko gaietan espezializatu zen. 1980an kazetaritza utzi eta bere amaren bizitza kontatzeari ekin zion. 1988an \"Printzesa hilaren partetik \"eleberria argitaratu zuen. Hamalau hizkuntzatara itzuli zen eta arrakasta handia izan zuen. Handik hamar urtera \"Lorategi bat Badalpurren\" idatzi zuen, hau ere autobiografikoa eta aurrekoaren jarraipena."}
{"id": "272167", "revid": "336", "url": "https://eu.wikipedia.org/wiki?curid=272167", "title": "Nikolai Nekrasov", "text": "Nikolai Alexeievitx Nekrasov (Nemirov, Ukraina, 1821eko abenduaren 10agreg./azaroaren 28ajul. - San Petersburgo, 1878ko urtarrilaren 8agreg./1877ko abenduaren 28ajul.) errusiar olerkaria eta kazetaria izan zen.\nBiografia.\nSan Petersburgoko Unibertsitatean ikasi zuen (1839-1841), aitak, armadako ofiziala izanik, militar-ikasketak egin zitzan nahi bazuen ere. Laguntza ekonomikorik gabe, estutasun handiz bizi izan zen. Hala ere, gazte-gaztetatik hasi zen idazten: poesia, kritika, narrazioak eta vaudeville frantsesen moldapenak.\n1846tik aurrera zenbait agerkari arrakastatsuren argitaratzaile eta zuzendari izan zen: \"Petersburgoko antologia\" (1846) eta \"Apirilaren lehena\" (1846) almanakak; \"Garaikidea\" (1847-1866) eta \"Aberriaren kronikak\" (1868-1878) aldizkariak. Belinski, Herzen, Turgeniev eta Dostoievskiren mailako idazleekin batera, berak ere esku hartu ohi zuen agerkari haietan.\nPoesia-liburuak ondu zituen; ezagunenak herri-kanten estiloan egin zituen. Nekrasov nekazari-herriaren kantaria izan zen: jopuen askatasuna eta justizia soziala izan zen bere obraren ardatza eta ideia nagusia. Bizi zelarik oso ezaguna izan zen; haren hiletetan Dostoievski eta Plekhanov mintzatu ziren, eta Errusiako herriak egundaino idazle bati egindako omenaldirik handiena eskaini zion.\nHona Nekrasoven poema ezagunenetariko batzuk: \"Satxa\" (1855), \"Sudur gorriko izotza\" (1863), \"Errusiako emakumeak\" (1873), \"Errusian nor bizi da zoriontsu?\" (1865-1876). Sinbolistek Nekrasoven hizkuntzaren aberastasuna, irudiak eta estiloa izan zituzten oinarri."}
{"id": "272168", "revid": "28807", "url": "https://eu.wikipedia.org/wiki?curid=272168", "title": "Nikolai Alexeievitx Nekrasov", "text": ""}
{"id": "272169", "revid": "28807", "url": "https://eu.wikipedia.org/wiki?curid=272169", "title": "Nikolay Nekrasov", "text": ""}
{"id": "272170", "revid": "96586", "url": "https://eu.wikipedia.org/wiki?curid=272170", "title": "Tom\u00e1s Segovia", "text": "Tom\u00e1s Segovia (Valentzia, 1927ko maiatzaren 21a - Mexiko, 2011ko azaroaren 7a). Espainian sortu zen, baina Espainiako Gerra Zibilaren ondoren Mexikora erbesteratu zen, eta harrezkero irakasle gisa lan egin du Mexikoko eta Estatu Batuetako zenbait unibertsitatetan. \"Revista Mexicana de Literatura\" aldizkariaren zuzendari izan zen, eta \"Vuelta\" aldizkariko lankidea ere izan zen. Mexikoko Kolegioko Itzultzaileen zentroa sortu zuen, eta, olerkiez gainera, kritikak, saiakerak eta itzulpenak eman zituen argitara. Bere olerki-liburu nagusietan maitasunari eta gai metafisikoei buruz idatzi zuen, eta sakontasun literario handiko obra osatu zuen inspirazioa eta teknika bikaina erabiliz. Bere olerkigintzak gizakiaren bakardadearen adierazpen nahi du izan, baina orobat nabarmentzen du gizakiak maitatzeko duen ahalmena."}
{"id": "272171", "revid": "512", "url": "https://eu.wikipedia.org/wiki?curid=272171", "title": "Epikuro", "text": "Epikuro \u2014antzinako grezieraz \u1f18\u03c0\u03af\u03ba\u03bf\u03c5\u03c1\u03bf\u03c2, \"Epikuros\"\u2014 (Samos uhartea, K.a. 341 - Atenas, K.a. 270) Antzinako Greziako filosofoa izan zen. Epikurok obra asko idatzi zituen, baina gehienak galdu egin dira. Hark idatzitako hiru gutun (\"Herodotori gutuna fisikaz\", \"Pitoklesi gutuna meteoroei buruz\" \u2014zalantzan dago harena den ala ez\u2014, \"Menezeori gutuna moralaz\") eta aforismo batzuk baizik ez dira geratu. Epikuro Demokritoren jarraitzailetzat har daiteke fisikaren alorrean (atomismoa), baina ez zion haren determinismoari jarraitu. Ataraxia edo bizitzako gorabeheren kezkarik gabeko egoera lortzeko, heriotzaren beldurra kentzea ezinbestekoa dela zioen. Epikuroren iritzian jainkoak, baldin badira ere, giza jendearengandik urrun daude, eta ez zaie jaramonik egin behar. Greziako erakunde politikoak desagertzeko bidean zeudenean, Epikurok atsegin sentsualak eskaintzen duen bidea proposatu zuen, ez gizona sentsualitatearen mendeko geratzeko, oinaze fisikoak eta barne-arrangurak uxatzeko baizik.\nBizitza.\nGaztaro guztia Samosen igaro zuen. Samosen Panfilo filosofo platonikoarekin egin zituen ikasketak, eta Teosen Demokritoren jarraitzaile Nausifarenean egon zen. K.a. 323. urtean Atenasa joan zen Xenokratesen ikaskizunak entzutera. Gero Kolofonera jo zuen, aitari irakaskuntzan laguntzera. Gramatika irakatsi zuen. Ondoren, Mitilenen eta Lampsakon filosofia irakatsi zuen, eta K.a. 306an Atenasa itzuli zen. Epikuruok Lorategia sortu zuen, komunitate filosofikoaren eta eskolaren arteko konbinazioa. Lorategiko egoiliarrek Epikuroren irakaskuntzak praktikan jarri zituzten. Epikuro giltzurruneko kalkuluen ondorioz hil zen K. a. 271 edo K. a. 270 inguruan, Atenasen, Asia Txikira bidaia batzuk egin bazituen ere.\nEpikuro hil ondoren, epikureismoa, mugimendu filosofiko bat bezala loratzen jarraitu zuen. Epikuroko komunitateak mundu helenistiko osoan sortu ziren; estoizismoarekin batera, jendearen leialtasunengatik lehiatzen ziren eskola filosofiko nagusietako bat izan zen. Epikureanismoa gainbehera etorri zen kristautasunaren sorrerarekin. Epikuroren pentsamenduaren zenbait alderdi berpiztu egin ziren Errenazimenduan eta aro modernoaren hasieran, neo-Aristotelianismo eskolastikoaren aurkako erreakzioak pentsalariak fenomeno naturalen azalpen mekanizistetara jotzera eraman zituenean.\nFilosofia.\nEpikuroren filosofia hiru partetan zatitu daiteke: Kanonika, fisika eta etika.\nParte hauen bakoitzaren Epikuroren filosofia azterketa egin baino lehen baieztatu ahal dugu, oro har, filosofia platonikoaren aurkako aldean ipintzeagatik ezaugarritzen da: Baieztatzen du errealitate bat baino gehiago ez dagoela, mundu sentikorra, arimaren hilezkortasuna ukatzen du eta baieztatzen du, gainerako guztia bezala, atomoz osatuta dago. Hedonismoa baieztatzen du teoria etikoan eta bizitzaren moduan eta interesa errefusatzen du politikagatik eta, sozietatearen berregituratzearen aurrean, Platon baieztatzen zuena, filosofoaren helburua zen, nahiago zuen bizitzaren estilo erraz bat eta laguntza behar ez duen zorionari bideratua non adiskidetasunak funtsezko paper bat jokatzen zuen.\nEpikuroren filosofia sistema oso eta interdependente bat izan zen, giza bizitzaren helburuaren ikuspegi bat (zoriontasuna, min fisikorik eta buru-asaldurarik ezaren ondorioa), ezagutzaren teoria enpiriko bat (sentsazioak, plazeraren eta minaren pertzepzioarekin batera, irizpide hutsezinak dira), materialismo atomistan oinarritutako naturaren deskripzio bat, eta eboluzioaren kontakizun naturalista bat, munduaren eraketatik hasi eta munduaren eraketara.\nEpikuroren filosofia.\nKanonika.\nKanonika filosofia epikurearraren zati da. Bertan, irizpideengatik arduratzen da, hau da, ezagutzen duguna eta faltsutik bereizten dugun egia aztertzen ditu.\nEpikuroren epistemologia erabat enpirikoa eta antieszeptikoa da. Gure ezagutza oro, azken batean, sentimenetatik dator, pentsatzen du Epikurok, eta zentzuetan fida gaitezke behar bezala erabiltzen direnean. Epikurok dio egiarako hiru irizpide daudela: sentsazioak, 'Aurreikusmoldeak' eta sentimenduak. Sentsazioek kanpoko munduari buruzko informazioa ematen digute, eta beste sentsazio batzuen aurkako sentsazioetan oinarritutako judizioak froga ditzakegu; adibidez, dorre bat biribila eta sentsazioan oinarritutakoa dela dioen behin-behineko judizioa ondorengo sentsazioen aurka froga daiteke, eta horiek berretsi edo gezurtatu egin behar dira. Epikurok dio sentsazio guztiek ematen digutela munduari buruzko informazioa, baina sentsazio hori bera ez da inoiz akats bat, sentimenen organoek irudiei eta antzekoei egiten dieten harrera pasibo eta mekaniko hutsa baita, eta sentimenek berek ez dute munduari buruzko judiziorik egiten. Zentzumenen bidez jasotako informazioan oinarrituta munduari buruzko judizioak egiten ditugunean agertzen da akatsa.\nEpikurok uste du, munduari buruzko judizioak egiteko, oinarrizko kontzeptu batzuen jabe izan behar dugula, froga edo definizio gehiagorik behar ez dutenak. Hala ere, gure arima inmaterialek arimaren existentzia transzendentaletan forma transzendentalak ezagutzen dituztela postulatu beharrean, Platonek defendatzen duen bezala, Epikurok uste du zenbait \"aurrekontzepzio\" ditugula, \"Gorputza\", \"Pertsona\", \"Erabilgarritasuna\" eta \"egia\" bezalako kontzeptuak, alegia. Beste ideia batzuk analogia- edo antzekotasun-prozesuen bidez edo oinarrizko kontzeptu horien konposizioaren bidez eratzen dira. Beraz, ideia guztiak azken batean sentimenen esperientzian oinarrituz eratzen dira.\nFisika.\nFisikan naturaren ikerketaz arduratzen da. Epikuroren fisikaren arabera errealitate guztia funtsezko bi elementutatik osatuta dago. Alde batetik atomoak: forma, hedadura eta pisua dutenak. Beste aldetik hutsa, hau da, atomo horiek mugitzen diren espazioa. Gainera, gorputz makroskopikoen propietateak eta gertatzen direla ikusten ditugun gertaera guztiak, talken, erreboteen eta atomoen korapiloen terminoetan azal daitezke. Bere eskema orokorrean, Epikurok atomismo hau aurreko atomistengandik jaso zuen, batez ere Demokritorengandik.\nEpikuroren metafisika bi baieztapenetatik hasten da: (1) mugitzen ari diren gorputzak daudela ikusten dugu, eta (2) existitzen ez denetik ez da ezer sortzen. Lehen baieztapena esperientziaren datua da. Bigarrena, antzinako greziar filosofiaren toki komun bat da, Arrazoi Nahikoaren Printzipiotik eratorria (gertatzen den guztiarentzat zergatik gertatzen den eta horren ordez modu hau zergatik gertatzen den arrazoi edo azalpen bat dagoelako printzipioa).\nLehenik eta behin, gorputzak mugitzen direnez, espazio hutsa egon behar da mugitzeko. Bigarrenik, ikusten ditugun gorputz arruntak gorputz konposatuak dira, hau da, beste gorputz batzuez osaturiko gorputzak, pieza txikiagoetan deskonposatu daitezkeelako frogatzen dena. Hala ere, Epikurok uste du zatiketa prozesu honek ezin duela mugarik gabe jarraitu, bestela gorputzak ezerezean desegingo liratekeelako. Gainera, materiaren eraikuntza-bloke oinarrizko eta aldaezinak egon behar dira naturako erregulartasunak azaltzeko. Konposatu gabeko gorputz hauek atomoak dira, literalki, 'Ezin dira moztu'. Gorputzak eta hutsa bakarrik existitzen dira, hau da, existitzen dira beste ezertan duten existentziaren menpe egon gabe. Beste gauza batzuk, hala nola koloreak, denbora eta justizia, azken batean, gorputzen atribututzat azal daitezke.\nEpikurok uste du unibertsoak ez duela hasierarik, baina beti existitu da, eta beti existituko da. Atomoak beti izan dira. Gure kosmos partikularra, ordea, atomoen metaketa tenporal bat besterik ez da, eta existitu eta gero desegin egiten diren kosmos horien kopuru infinitu bateko bat besterik ez da. Aristotelesen aurka, Epikurok unibertsoa tamainaz mugagabea dela argudiatzen du. Unibertsoak tamaina mugatua balu, dio Epikurok, azkeneraino joan zintezke, ukabila atera eta zure ukabila non zegoen, unibertsoaren \"muga\" berria izango litzateke. Jakina, prozesu hori hamaika aldiz errepikatu daiteke. Unibertsoa tamaina mugagabekoa denez, atomo kopuru mugagabea eta huts kopuru infinitua ere egon behar dira. Atomo kopurua mugatua izango balitz, orduan, edozein eskualdetako atomo dentsitatea, benetan zero izango litzateke, eta ez litzateke gorputz makroskopikorik egongo, argi eta garbi dagoen bezala. Eta huts kopuru mugagabea egon behar da, izan ere, huts kopuru mugagabea gabe, atomo kopuru infinitua ez litzateke mugitzeko gai izango.\nEtika.\nEtika, jadanik esan da, Epikuroren sistema filosofikoaren gailurra da eta zoriona lortzeko modua aztertzen du. Bide hau autonomian oinarritzen da eta baita gogoaren lasaitasunean ere. Gizaki guztien helburua zoriontasuna eta plazerra lortzea dela dio. Gainera, Filosofia edonoren jarduera dela dio, banakoaren ezaugarriak alboratuta ( adina, sexua, abar... ).\nMunduaren oinarri fisikoa ezarri ondoren, Epikurok arimaren izaera azaltzen du. Arima ere, jakina, atomoetan datza: lehenik eta behin, ez dago atomoz eta hutsunez osaturik ez dagoen ezer (bigarren koalitateak atomoen antolamenduaren akzidenteak besterik ez dira), eta bigarrenik, gorpuzgabeko izaki batek ezingo luke gorputzek eragin edo mugiarazi, arima ikusten den bezala (adibidez, gorputzari gertatzen zaionaz jabetzen da eta mugimendu fisikoa hasten du). Epikurok dio arimako atomoak bereziki finak direla eta gorputz osoan banatzen direla.\nEpikuroren etika baieztapen aristotelikotik abiatzen da, hots, ongirik gorena berez balioesten dena dela. Epikuro bat dator Aristotelesekin zoriona ongi gorena dela esatean. Hala ere, Epikurok, Aristotelesek ez bezala, zoriona plazerarekin identifikatzen du. Epikurok bi arrazoi ematen ditu horretarako. Arrazoi nagusia da plazera dela jendeak bilatzen duen gauza bakarra; hau da, Epikuroren hedonismo etikoa bere hedonismo psikologikoan oinarritzen da. Egiten dugun guztia, dio Epikurok, geure buruaren alde plazera irabaztearen ontasunean egiten dugu. Hori, ustez, haurtxoen portaera behatuz baieztatzen da, zeinek, baieztatzen denez, instintiboki plazera bilatzen baitute eta mina saihesten. Hau ere egia da helduentzat-pentsatzen du Epikurok, baina helduengan zailagoa da hori egia dela ikustea, helduek plazera ekarriko dienaren inguruan askoz ere sinesmen konplexuagoak baitituzte.\nEpikuroren ustez, plazera hertsiki loturik dago baten desirak asetzearekin. Bi plazer mota ezberdin bereizten ditu: \"Mugimenduan\" dauden plazerak eta plazer 'estatikoak'. \"Mugimenduan\" dauden plazerak desio bat asetzeko prozesuan dagoenean gertatzen dira, adibidez, goseak dagoenean jatea. Plazer horiek zentzumenak aktibatzea dakarte, eta sentimendu horiek dira jende gehienak \"plazera\" deitzen duena. Hala ere, Epikurok dio, baten desirak ase ondoren (adibidez, jan ondoren norbera betea dagoenean), asetasun-egoera, behartsuago edo desiratuago ez egotearena, berez atsegina dela. Epikurok plazer \"estatikoa\" deitzen dio honi, eta plazer estatiko horiek plazerrik onenak direla dio. Horregatik, Epikurok ukatu egiten du plazeraren eta oinazearen arteko tarterik dagoenik. Desira beteak ditugunean, hau mingarria da, eta desio beteak ez ditugunean, egoera egonkor hau guztietan atseginena da, ez bakarrik plazerraren eta oinazearen bitarteko egoeraren bat.\nEpikurok, zoriona, bizitzaren azken helburua dela uste zuen, eta etengabeko atseginean bizitzea dela (hedon\u00e9). Bere doktrinaren puntu hau askotan gaizki ulertuak izan dira, nahiz eta berak plazeren kategorizazio arretatsua egiten duen, zeintzuk diren gomendagarriak eta zeintzuk ez adieraziz. Epikurok, funtsezko plazertzat, arimaren lasaitasuna (ilunabarra) eta minik eza (aponia) hartzen zituen: \"Aztoramen eta minik eza plazer egonkorrak dira; gozamena eta poza, aldiz, bizitasuna dela eta mugimenduan dauden atseginak dira\".\nEpikurok hiru desio mota bereizten ditu: desira naturalak eta beharrezkoak, desira naturalak baina ez beharrezkoak, eta desira \"harroputz eta hutsak\". Berezko eta beharrezko desioen adibideak janari-, babes- eta antzeko desirak dira. Epikurok, desira hauek asetzen errazak direla uste du, ezabatzen zailak, eta atsegin handia ekartzen dute asebetetzen direnean. Gainera, bizitzarako beharrezkoak dira, eta berez mugatuak: hau da, goseak baldin bazaude, urdaila betetzeko elikagai kopuru mugatua behar da, eta horren ondoren desioa asetzen da. Epikurok dio nahi horiek betetzen saiatu behar dugula.\nDesira harroputzek botere, aberastasun, fama eta antzeko desirak barne hartzen dituzte. Asetzeko zailak dira, neurri batean, ez dutelako muga naturalik. Aberastasuna edo boterea nahi izanez gero, ez du axola zenbat lortzen den, beti da posible gehiago lortzea, eta zenbat eta gehiago lortu, orduan eta gehiago nahi da. Desira horiek ez dira naturalak gizakientzat, gizarteak eta behar dugunari buruzko uste faltsuek landuak baizik; adibidez, boterea izateak besteen segurtasuna ekarriko digula sinestea. Epikurok uste du desio horiek ezabatu egin behar direla. Berezko desio baten adibide bat, baina beharrezkoa ez dena, luxuzko janariaren desira da. Bizirauteko elikagaiak behar badira ere, bizirauteko ez da elikagai mota berezirik behar.\nHala, hedonismoa gorabehera, Epikurok bizimodu aszetiko harrigarri baten alde egiten du. Eskuragarri egonez gero elikagai bitxiak baztertu behar ez diren arren, ondasun horien menpeko bihurtzeak, azken batean, zorigaitzera eramaten du. Epikurok dioen bezala, \"Pythokles aberastu nahi baduzu, ez eman diru gehiago, baizik eta bere desioak murriztu\". Betegabeko desirek eragindako oinazea eta norberaren desirak etorkizunean beteko ez diren beldurrez sortzen den antsietatea ezabatzean, Epikurear jakintsuak lasaitasuna lortzen du, eta, beraz, zoriona.\nEpikurok dioenez, \"Plazer oro ongia da, natura lagun duen heinean\". Plazer hutsalak ez dira onak, luzarora mina ekarriko baitute, eta lortzen zailagoak izateaz gain, galtzeko errazagoak ere badira. Aukeratzeko bertute bat edukitzeak duen garrantziaz ere hitz egiten du, eta sor ditzakeen plazerekiko estimua ere bai. Epikuroren bertuteak sinpletasuna, neurritasuna, neurritasuna, alaitasuna, zuhurtzia, etab. dira, eta ezinezkoa da atseginez bizitzea bertutetsu bizi gabe eta alderantziz.\nEpikurok eskerrak eman zizkion naturari \"beharrezko gauzak erraz eskuratzeagatik, eta eskuratzeko zailak direnak, beharrezkoak ez direlako\". Epikuro sotil bizi izan zen, ogi, gazta eta oliben dieta sinple bat janez eta noizean behin ardo kopa bat edanez. Bizitza osoa pribatua izateak, adiskidetasunez eta atseginez inguratua, ahalik eta oinaze gutxienekin eta arimako lasaitasunarekin, zoriona ematen du.\nBertuteak.\nBertuteak, Epikuroren arabera, ondasun instrumental hutsak dira, hau da, baliotsuak dira norberari ekar diezaioketen zorionaren mesedetan bakarrik, ez beren onerako. Epikurok dio bertute guztiak, azken batean, zuhurtziaren formak direla, bere intereserako zer den kalkulatzeko moduak. Honetan, Epikuro, greziar teoriko etiko gehienen aurka doa, estoikoak bezala, zoriona bertutearekin identifikatzen dutenak, eta Aristoteles, zoriona, aktibitate bertutetsuko bizitzarekin identifikatzen duena. Epikurok uste du natur zientzia eta filosofia bera ere ondasun instrumentalak direla. Natur zientzia beharrezkoa da fenomeno naturalen azalpen mekanizistak emateko eta, horrela, jainkoen beldurra uxatzeko, filosofiak gure nahien muga naturalak erakusten eta heriotzaren beldurra uxatzen laguntzen digun bitartean.\nJustizia.\nEpikuro justiziaren teoria kontraktualista bat eskaintzen duen lehen filosofoetako bat da. Epikuroren esanetan, justizia \"kalterik ez egiteko eta kaltetua ez izateko\" akordioa da, eta justiziari buruz aurrez pentsatutako ideia bat dugu: \"Elkarrekiko elkarteetan erabilgarria dena\". Pertsonak komunitateetan sartzen dira naturaren arriskuetatik babesteko, eta komunitateko kideen jokabideari buruzko akordioak behar dira komunitate horiek funtziona dezaten, adibidez, erailketa-debekuak, animalien hilketari eta kontsumoari buruzko erregulazioak, etab. Justizia akordio horiek daudenean baino ez da existitzen.\nEpikurok dio bidegabea ez izateko arrazoi nagusia dela norbait harrapatua izanez gero zigortua izango dela, eta harrapatua ez bada ere, harrapatua izateko beldurrak oraindik mina sortuko duela. Hala ere, zigorraren beldurra beharrezkoa dela eta legeen baliagarritasuna onartzen duela gaineratzen du. Justizia jokatzeko moduari buruzko akordio bat dagoenean baino existitzen ez bada ere, horrek ez du justizia erabat konbentzionala izatea eragiten, baldin eta konbentzionala dela-eta esan nahi badugu gizarte jakin bateko legeek emandako edozein jokabide, beraz, bidezkoa dela, eta gizarte jakin bateko legeak gizarte horrentzat bakarrik direla. \"Justizia-kontratua\" gizarteko kideentzat onuragarria dena ziurtatzeko egiten denez, benetan onuragarriak diren legeak bakarrik dira bidezkoak. Beraz, erailketa debekatzea bidezkoa izango litzateke, baina zuzenbidearen aurkako legeek ez lukete halakorik egingo. Baliagarri dena leku batetik bestera eta une batetik bestera alda daitekeenez, diren legeak ere alda daitezke.\nAdiskidetasuna.\nEpikurok biziki balioesten du adiskidantza, eta aski modu bitxian laudatzen du. Adiskidetasuna \"munduaren inguruan dantzan\" ari dela dio, \"Bedeinkapena esnatu\" behar dugula esanez. Jakintsua, batzuetan, lagun batengatik hiltzeko prest dagoela ere esaten du. Hori dela eta, aditu batzuek uste izan dute Epikurok bere hedonismo berekoia alde batera utzi eta lagunenganako altruismoaren alde egiten duela. Hala ere, hori ez dago argi. Epikurok etengabe dio adiskidetasuna baliotsua dela, plazera lortzeko biderik handienetako bat delako. Adiskideak, dio, gai dira elkarri segurantzarik handiena emateko, lagunik gabeko bizitza bakartia eta arriskuek erasotua den bitartean. Adiskidetasuna izateko, dio Epikurok, adiskideen artean konfiantza izan behar da, eta adiskideek elkar tratatu behar dute, haiek bezala. Epikuroren komunitateak, ideal hauek gorpuztuta bezala ikus daitezke, eta hauek, azken batean, ataraxia sustatzen duten idealak dira.\nArimaren teoria.\nEpikuroren arabera, arima, unibertsoko gainerako gauzak bezala, atomoetan datza: lehenik, ez dago atomoz eta hutsunez osaturik ez dagoen ezer (bigarren koalitateak atomoen antolamenduaren akzidenteak besterik ez dira), eta bigarrenik, gorpuzgabeko izaki batek ezingo luke gorputzek eragin edo mugiarazi. Epikurok dio arimako atomoak bereziki finak direla eta gorputz osoan banatzen direla, eta horien bidez sentsazioak eta oinazearen eta atseginaren esperientzia dauzkagula. Arimaren atomorik gabeko gorputza inkontzientea eta inertea da, eta gorputzaren atomoak desantolatzen direnean bizitza kontzientea jasan ez dezan, arimaren atomoak sakabanatuta daude eta ez dute jada sentsazio-ahalmenik. Giza arimaren zati bat ere badago bularrean kontzentratzen dena, eta goi funtzio intelektualen kokalekua da. Bereizketa garrantzitsua da, alde arrazionalean sartzen baita judizio-akatsa. Sentsazioa, mina eta plazera bezala, zentzuzkoa ez den zatiaren funtzio bat delako bakarrik da zuzenezina, pertzepzio bat aldatzen ez duena \u2014 hau da, gorputz makroskopikoek igorritako lamina hartzea \u2014 iritzia edo sinesmena gehituz.\nEpikuro, gogamenaren teoria bat aurkeztu duen lehen filosofoetako bat da. Teoriaren bertsio modernoetan gogamena garunarekin identifikatzen da, eta prozesu mentalak prozesu neuronalekin identifikatzen dira. Epikuroren fisiologia oso ezberdina da; gogamena (arima) bularrean bizi den organo bat bezala identifikatzen da, greziar ikuspegi arrunta bularra, ez burua, emozioen jarlekua dela baitzen. Hala ere, azpian dagoen ideia nahiko antzekoa da.\nEpikurok ezarri nahi duen puntu nagusia gogamena (arima), esan bezala, gorputzezko zerbait dela da. Gogamenak gorputz bat izan behar du, pentsatzen du Epikurok, gorputzarekin elkarreragiteko duen gaitasunagatik. Gorputzak eragiten dio buruari, ikusmenak, horditasunak eta gaixotasunak erakusten duten bezala. Era berean, gogamenak gorputzari eragiten dio, nahi dugunean gure gorputz-adarrak mugitzeko dugun gaitasuna eta emozio-egoeren efektu fisiologikoak bezala. Gorputzek bakarrik elkarreragin dezakete beste gorputzekin, eta, beraz, gogamenak gorputz bat izan behar du.\nEpikurok dio gogamena ezin dela gorpuzgabea izan, Platonek uste duen bezala, gorputz bat ez den bakarra hutsa baita, espazio hutsa besterik ez dena, eta ezin du ez eragin ez eragin. Burua, orduan, gorputzeko organo bat da, eta prozesu mentalak prozesu atomikoekin identifikatzen dira. Adimena lau partikula motak osatzen dute: sua, airea, haizea eta \"izenik gabeko elementua\", beste partikulak bere fintasunean gainditzen dituena. Epikuro xehetasunekiko uzkurra den arren, gogamenaren ezaugarri batzuk, atomo hauen ezaugarriei dagokienez kontuan hartzen dira, adibidez, gogamena, irudi baten inpaktuagatik asko mugitua izateko gai da (nahiko ahula dena), gogamenak ematen dituen partikulen txikitasunaren ondorioz. Norberaren adimena, sentipenaren eta pentsamenduaren erantzule nagusia, bularrean dago, baina Epikurok uste du \"izpiritu\" bat ere badela, gorputzaren gainerakoetatik hedatua, gogamenak harekin komunikatzeko aukera ematen duena. Gogamenak eta izpirituak teoria modernoan nerbio-sistema zentral eta periferikoen antzeko eginkizunak betetzen dituzte."}
{"id": "272172", "revid": "28807", "url": "https://eu.wikipedia.org/wiki?curid=272172", "title": "Epikuros", "text": ""}
{"id": "272174", "revid": "512", "url": "https://eu.wikipedia.org/wiki?curid=272174", "title": "Alicia Alonso", "text": "Alicia Alonso, jaiotzako izena Alicia Ernestina de la Caridad del Cofre Mart\u00ednez (Habana, 1920ko abenduaren 21a - Habana, 2019ko urriaren 17a) kubatar dantzari eta dantza-irakaslea izan zen. Ballet erromantikoaren estilo hertsienaren baitan, historiako dantzaririk handienetakotzat jotzen da.\nBizitza.\nNew Yorken hasi zuen dantzari ibilaldia, Broadwayko musikaletan. Ikusmen-arazoak izan zituen arren, \"Ballet Caravan\" eta \"American Ballet Theatre\" ballet-konpainietako izar nagusietako bat izan zen. 1940az geroztik, Habanako \"Sociedad Pro Arte Musical\" elkartearen laguntza ere izan zuen. Osperik handiena \"Giselle\"-ren papera eginez bereganatu zuen, \"American Ballet Theatre\" konpainian Alicia Markova dantzaria ordezkatu zuenean. George Balanchine eta beste maisu askoren koreografia asko dantzatu eta ballet garaikidetarako hainbat paper ere sortu zituen.\n1948an \"Alicia Alonsoren Balleta\" sortu zuen Kuban, 1955ean \"Kubako Balleta\" eta 1959ko iraultzaren ostean \"Kubako Ballet Nazionala\" izenak hartuko zituena. \"1959\"az geroztik, Kubako Ballet Nazionalaren lehen dantzari eta dantzari ospetsuak (Mirta Pl\u00e1, Loipa Ara\u00fajo, Josefina M\u00e9ndez eta Marta Garc\u00eda) biltzen zituen Kubako ballet eskolaren arima bilakatu zen. Alonsoren ballet-eskola miretsia izan zen bertako ikasketa eta aukera sistemaren kalitateagatik, eta herrialde askotan sarituak eta goretsiak izan ziren eskola horretako kideek munduko ballet-talderik onenetako bat osatzen zuten.\nIrakaskuntzan, koreografian, eta baita Kubako Ballet Nazionala zuzentzen ere segitu zuen, 2019ko urriaren 17an zendu zen arte; 98 urte zituen."}
{"id": "272175", "revid": "28807", "url": "https://eu.wikipedia.org/wiki?curid=272175", "title": "Riley B. King", "text": ""}
{"id": "272176", "revid": "58701", "url": "https://eu.wikipedia.org/wiki?curid=272176", "title": "Louis Calaferte", "text": "Louis Calaferte (Turin, 1928ko uztailaren 14a - Dijon, 1994ko maiatzaren 2a) frantses eleberrigilea izan zen.\n1930eko hamarraldiaren hasieran Frantziara ihes egin behar izan zuen bere familiarekin. Lyonen txirotasunean eta xenofobiaren mende lan egin behar izan zuen. Hamahiru urte zituela, fabrika batean hasi behar izan zuen lanean. Gerran eta fabrika hartan bizi izan zuen esklabotasun-egoera betirako izan zituen gogoan. \"Inozenteen requiema\" (1952), lehenengo liburua eta \"Gerra da\" (1953) urte beltz horien lekuko dira. Bere ohar intimoak osatzen duten sei liburuetan jakin-mina eta bilaketa espirituala elkarrekin doazela ikusten da: \"Le Chemin de Sion \"(1980, \"Siongo bidea\"), \"L\u00b4Or et le plomb\" (1981, \"Urrea eta beruna\"), \"Lignes int\u00e9rieures\" (1985, \"Barruko lerroak\"), \"Le Spectateur immobile\" (1990, \"Ikusle geldia\"), \"Le Miroir de Janus\" (1993, \"Janusen ispilua\"), \"Rapports\" (1996, \"Harremanak\"). \"Droit de cit\u00e9\" (\"Hiri-eskubidea\") lanean agertzen da Calaferten ikusmolde politikoa, anarkismo kristautzat hartu izan dena. 1963an \"Septentrion\" kontakizun gogorra eta salatzailea idatzi zuen, baina debekatuta egon zen; 1984an argitaratu zen berriro. Bestalde, eleberriarekin zuen distantzia azpimarratu nahian \"L\u00b4Incarnation\" (1987, \"Gizakundea\") eta \"La M\u00e9canique des femmes\" (1992, \"Emakumeen mekanika\") idatzi zituen. Calaferteren antzerkiak ere formak puskatzeko helburua du: \"Chez les Titch\" (1971, \"Titchtarren etxean\"), \"Les Derniers Devoirs\" (1981, \"Azken betebeharrak\")."}
{"id": "272177", "revid": "1545", "url": "https://eu.wikipedia.org/wiki?curid=272177", "title": "Wilfried Martens", "text": "Wilfried Achiel Emma Martens (Sleidinge, Flandria, 1936ko apirilaren 19a - Lokeren, Flandria, 2013ko urriaren 9a) belgikar politikaria izan zen.\nBiografia.\nIkasle-erakunde katolikoetako militante izan zen zuzenbideko ikasle zen garaian, baina ondoren politikan nabarmentzen hasi zen, 1965. urtean Flandriako Herri Alderdi Kristauan sartu zelarik. Kontseilari-kargua bete zuen Harmel eta Vanden Boeynants Lehen Ministroen agintaldietan (1965-1966), eta geroago L\u00e9o Tindemansekin (1968) ministro izan zen.\n1972an bere alderdiaren lehendakaritzarako hautagai aurkeztu zen, eta hala izendatu zuten. Ganteko diputatu hautatu zuten handik bi urtera, eta Lehen Ministro izatera iritsi zen 1979. urtean.\nLehen Ministro gisa agintean egondako urteetan (1979-1992) Belgika federal bat sustatu zuen, eta ildo horretatik konstituzioa eraberritzeko proposamenak egin zituen 1981 eta 1989an, eskualdeei (hizkuntza komunitateei) eskumen zabalak emanez. 1981ean hilabete batzuetan bere kargua utzi beharrean izan zen garaian izan ezik, 1992. urtea arte izan zen Lehen Ministro. Urte hartan Jean-Luc Dehaenek hartu zuen Martensen kargua, Martenesek dimisioa eman ondoren.\nBehin baino gehiagotan saiatu zen dimititzen, flandriarren eta frantses hiztunen artean hizkuntzaren ofizialtasuna zela-eta zeuden tirabiren eraginez. Europaren eraikuntzaren alde lan handia egin zuen, eta lan horri esker Europako Alderdi Popularraren lehendakari izendatu zuten 1990ean eta 1996an.\n1994an eurodiputatu aukeratu zuten. 2000-2001 urteetan bere alderdiaren lehendakaria izan zen. 2008. urtean, Yves Letermeren dimisioaren ondoren eta Alberto II.ak eskatuta, Martens berriz agertu zen belgikar politikan Lehen Ministro berri bat bilatzen laguntzeko."}
{"id": "272178", "revid": "336", "url": "https://eu.wikipedia.org/wiki?curid=272178", "title": "Caldera de Taburienteko parke nazionala", "text": "Caldera de Taburienteko parke nazionala () Espainiako parke nazionala da, La Palma uhartean dagoena (Santa Cruz Tenerifekoa, Kanarietako Autonomia Erkidegoa). Izenak berak ematen du aditzera zein den parkearen topografia (gaztelaniazko \"caldera\" hitzak \u00abgaldara\u00bb esan nahi du). Uhartedi guztiak bezala, jatorri bolkanikoko orografia du, baina bertan ur presentzia handia da, bai lur azalean eta baita lurpean ere. Hango krater handia higaduraren eraginez sortu zen, eta ez sumendi baten eztandaren ondorioz.\n4.690 hektareako azalera du, eta 2.000 metroko garaiera tartea (toki beherena, Las Angustias amildegia, itsas mailatik 400 metrora dago; eta toki garaiena, Roque de los Muchachos, itsas mailatik 2.426 metrora). Beraz, maila askotako landare-motak ditu. Bost sumendik osatzen duten zirku batek inguratutako ibar baten burua da Caldera de Taburiente. 8 kilometroko diametroa du, eta 28 kilometroko zirkunferentzia. Horrenbestez, munduko handienetakoa da.\nLa Palmako Acer\u00f3 guantxeen erreinuko hamabi kantoietako bat zen. Alonso Fern\u00e1ndez de Lugok 1492an okupatu zuen, Tanas\u00fa erregea iruzurren bidez bahitu eta gero. 1557an Arguan eta Tazacorte haziendak sortu ziren.\nKlima epela du, eta alisioen eraginez negua euritsua da. Bere hegaletan kanariar pinua da nagusi, kodesoa; isatsa eta kanariar zedroa eremu garaietan kokatzen dira eta sahatsa, berriz, behekoetan. Hegaztiek osatzen dute, nagusiki, bertako fauna, eta ipar beleak, zozoak, haitz-usoak eta belatzak nabarmen daitezke, besteak beste. 1995ean sute batek pinudiaren zati handi bat suntsitu zuen.\nJatorri geologikoa.\nGaldara guztietan eta ezkutu-sumendi guztietan bezala, jatorria dago hozterakoan haitz basaltikasak produzitzen dituen labarekiko krater nahiko zabaleko existentzian. Galdaretako erupzioak nahiko lasaiak dira tipo hawaiiarreko eta labak eratu ohi ditu azaleran sumendia altueran baino gehiago handitzen ari diren hurrengo gobadak.Bi kasuetan, emaitza mailaren jaitsiera da estratobolkan bat eratzerakoan, botatzen ari den material bolkanikoengatik hazten den kraterraren barnean, kono bolkanikoaren hazkundeak konpentsatuta. Aukera batzuetan, kraterreko labaren hozte nahiko azkarrak erupzio eztandagarria, berriz, eragin dezakeen presioko handiagotze baterako jatorria ematen du. Baina kraterraren barneko labaren isurtze azkarragatik galdara bateko beste prozesu ebolutibo bat gertatzen da.Isurtze hau produzi daiteke kraterreko paretan irekitako zauri bategatik, zeinekin original kraterreko paretak mantentzen diren, edo laba likidoko isurtzeagatik laba horrek goiko ertzeko zauri bat irekitzen duenean, Taburiente-ko galdararen kasua izateak dirudienez gero, eta, ere La Palmako uhartean, Kalderetan gertatu zenez gero. Bere bilakaera-estadio desberdinetako prozesu hauek guztiak irudietan ikus daitezke Gal\u00e1pagos uharteetako satelitea, zeinen sumendiak ia ezkutuan edo galdaretan salbuespenik gabe diren.Taburiente-ko Galdara eratu zen duela batzuei 2 milioi urte eta ibai-higadura gertatu zen soilik ebakiondo itzel hau bere kabuz uhartean eragin ezin izango lukeenez gero laba-isurtzea produzitu ondoren. Gainera, ibai-higadurak hondartza bat sortuko zuen material detritikoko metaketagatik, laba likidoko proportzio handiko isurtzeekin gertatzen ez den gauzagatik. Horregatik ikus daiteke beraren guneranzko galdarako original paretetako azken bi adarrek drainatzen dituzten Larritasunetako Sakanaren hasieran, erupzio eztandagarriaren bitartez azaldu ezin izango litzatekeen."}
{"id": "272179", "revid": "28807", "url": "https://eu.wikipedia.org/wiki?curid=272179", "title": "Caldera de Taburiente", "text": ""}
{"id": "272180", "revid": "96586", "url": "https://eu.wikipedia.org/wiki?curid=272180", "title": "Pilar Mir\u00f3", "text": "Pilar Mercedes Mir\u00f3 Romero (Madril, 1940ko apirilaren 20a \u2013 \"ibidem\", 1997ko urriaren 19a) espainiar zinema zuzendaria izan zen. 1986 eta 1989 urteren artean, Espainiako Irrati eta Telebistako Zuzendari Nagusi izendatu zuten.\nBiografia.\nPilar Mercedes Mir\u00f3 Romero Madrilen jaio zen, 1940ko apirilaren 20an. Militar bat baino gehiago zuen familian.\nZuzenbide eta kazetaritzako ikasketak egin zituen lehenbizi, eta zinemagintzakoak gero. Zineman hasi baino lehen errealizadore izan zen telebistan.\n1976an egin zuen debuta zineman, \"La petici\u00f3n\" filmarekin, baina hiru urte geroago ezagutarazi zuen bere burua, \"El crimen de Cuenca\" (1979, \"Cuencako krimena\") filmean Guardia Zibilak nekazari errugabeei egindako torturak salatu zituenean.\n1981ean, ezkongabea zen, bere semea Gonzalo Mir\u00f3 jaio zenean. Pilarrek ez zuen sekula umearen aita nor zen aitortu.\n1982an, bere lagun min zen Felipe Gonz\u00e1lezen irudi aholkulari izan zen. Urte horretan,\nEspainiako Alderdi Sozialistak aginpidea lortu zuenean, Zinemagintzako Zuzendari Nagusi izendatu zuten, eta kargu horretan zegoela, zinema-industria nazionala babesteko legea prestatu zuen; lege hori oso eztabaidatua izan zen, kalitatearen hobetze badaezpadakoaren ordainetan, produkzio-kopurua jaistea, eta, beraz, lanpostu-galera handia ekarri zuelako. Pilarrek, estatuak zine-jaialdi espainiarrei emandako diru-laguntzen zati handi bat, Donostiako Zinemaldiari eman zion.\n1985ean zuzendari-kargua utzi zuen, eta urtebete geroago, \"Werther\" (1986) egin zuen, Goetheren obraren egokitzapena.\nUrte horretan bertan Espainiako Irrati eta Telebistako Zuzendari Nagusi izendatu zuten.\n1986an, berriro itzuli zen TVEko kargu politiko batera eta 1989ra arte egon zen. Garai horretan, ospe handiko programa zen \"La Bola De Cristal\" bertan behera geratu zen.\n1990ean, ustelkeria salaketak izan zirela-eta, kargua utzi behar izan zuen .\nHandik aurrera, film ugari egin zuen: \"Beltenebros\" (1991, zuzendari onenaren saria Berlingo Zinema Jaialdian), \"El p\u00e1jaro de la felicidad\" (1993, \"Zorionaren txoria\"), \"El perro del hortelano\" (1995, \"Baratzezainaren zakurra\"), eta \"Tu nombre envenena mis sue\u00f1os \"(1996, \"Zure izenak ametsak pozoitzen dizkit\").\nOsasuna izurratu zitzaion eta, 1982an, ebakuntza parea jasan zuen, bihotzean bi balbula ezarri zizkiotelarik.\n1995-1997 urte bitartean, Elena Borboikoaren eta Cristinaren ezteien errealizatzailea izan zen.\nHeriotza.\nCristinaren ezkontzatik egun gutxira, 1997ko urriaren 19an hil zen, bihotzekoak emanda. Gonzalo Mir\u00f3 semeak deitu zuen eguerdiko ordu batean, ama konorterik gabe geratu zela-eta eta berehala iritsi zen anbulantzia. Handik ordubetera, ordea, Pilar hilotza zen .\nLanak.\n200 bat ekoizpen egin zituen, bai zine eta baita telebistarako ere. Hori gutxi balitz, heriotzaren urtean, Lope de Vegaren \"El anzuelo de Fenisa\" ere zuzendu zuen."}
{"id": "272181", "revid": "56334", "url": "https://eu.wikipedia.org/wiki?curid=272181", "title": "John Polanyi", "text": "John Charles Polanyi (Berlin, 1929ko urtarrilaren 23a) kanadar kimikaria da, alemana jatorriz. Familia hungariarra zuen, baina aitak Berlinen lan egiten zuen. 1933an Erresuma Batura ihes egin behar izan zuten, Alemaniako egoera politikoaren eraginez. Polanyik Manchesterko Unibertsitatean egin zituen kimikako ikasketak, eta 1952an eskuratu zuen doktoregoa. Kanadako National Researche Councilen ikertzaile gisa lan egin ondoren, Torontoko Unibertsitateko irakasle izendatu zuten (1956). 1965 inguruan kanadar hiritartasuna eskuratu zuen. Polanyi kimika molekularrean aditua da, eta erreakzio kimikoen ikerketan nabarmendu da. Erreakzio kimikoen dinamika eta atomoen portaera ikertzeko, erreakzio horietan atomo kitzikatuek igortzen dituzten izpi infragorriak erabili ditu. Bere lanetan ikusi ahal izan zuenez, erreakzio kimiko batean zehar elektroi batek energia galtzen duenean, energia hori argi ikusgarri gisa edo uhin-luzera ikusezin gisa kanporatzen, kimiolumineszentzia izeneko prozesuaren bidez. Polanyik aurkitu zuen kimiolumineszentzia infragorriari esker erreakzio kimikoaren aldi bakoitzari buruzko xehetasunak antzeman daitezkeela. 1986an Kimikako Nobel Saria lortu zuen Y. T. Lee eta D. R. Herschbach zientzialariekin batera. Baina kezka zientifikoaz gainera, Polanyik gizarte-politikei eta armen kontrolari buruzko ekimenak eraman ditu aurrera eta aztergai izan du zientziaren eta gizartearen arteko harremana."}
{"id": "272183", "revid": "6327", "url": "https://eu.wikipedia.org/wiki?curid=272183", "title": "John C. Polanyi", "text": ""}
{"id": "272184", "revid": "336", "url": "https://eu.wikipedia.org/wiki?curid=272184", "title": "Gabriel Jackson", "text": "Gabriel Jackson (Mount Vernon, New York, 1921eko martxoaren 10a - Ashland, Oregon, 2019ko azaroaren 3a) estatubatuar historialaria izan zen, bereziki Espainiako historia landu zuena.\nBizitza.\nJudu jatorriko familia batean jaio zen. Historia eta literatura ikasketak egin zituen Harvard Unibertsitatean, eta 1942an lizentziatu zen. Joaqu\u00edn Costari buruzko lan bat izan zen bere doktorego tesia. MacArthur senatariak ustezko komunisten kontra bultzatutako sorginen-ehizaren garaian zailtasunak izan zituen bere karrera profesionalean. Komunista zelako salaketa egia izan ez arren, McCarthyismoaren aurka agertu zen eta horrek lanpostu finko bat lortzea eragotzi zion: unibertsitate batetik bestera ibili behar izan zuen 1950eko hamarkadan. 1965ean \"Espainiar errepublika eta Gerra Zibila\" liburua argitaratu zuen, Espainiako historiaren garai hura ulertzeko oinarrizko lana. Urte horretan bertan Kalifornia-La Jollako Unibertsitateko irakasle egin zen. 1960ko hamarkadan bere gizartearekiko konpromisoa zela-eta eskubide zibilen alde lan egiten zuten zenbait erakunderen kide izan zen, besteak beste, \"American Civil Liberties Union\" eta \"Amnesty International\" erakundeena. Asko idatzi zuen Espainiako Gerra Zibilari buruz, eta hispanista garrantzitsuenetakotzat jotzen da. 1969an bere autobiografia argitaratu zuen, \"Historialari baten historia\". 1983an erretiroa hartu zenean Bartzelonara joan zen. Bere azken lanean, \"Zibilizazioa eta basakeria XX. mendeko Europan\" (1997) gaur egungo hondamendiak aztertu zituen."}
{"id": "272185", "revid": "65203", "url": "https://eu.wikipedia.org/wiki?curid=272185", "title": "Leonid Kravtxuk", "text": "Leonid Makarovitx Kravtxuk (; Veliki Zhytyn, Ukrainako SES, SESB, gaur egun \u017byty\u0144 Wielki, Polonia, 1934ko urtarrilaren 10a - Kiev, 2022ko maiatzaren 10a) ukrainar politikaria izan zen. 1991-1994 bitartean Ukrainako lehen lehendakaria zen.\nBizitza.\nEkonomia-zientzietako ikasketak egin zituen Kieveko Unibertsitatean eta Moskun. 1958an Alderdi Komunistako kide egin zen, eta zenbait kargu izan zituen Ukrainako Alderdi Komunistaren Batzorde Zentralean. 1988an ideologia-sailaren arduradun izendatu zuten, eta 1990ean Ukrainako Sobiet Gorenaren lehendakari.\nHasieran, Ukrainaren burujabetasunaren aurka azaldu zen, baina 1991n alde batera utzi zuen ideia hura eta lehendakari hautatu zuten. Errusiako lehendakari Boris Jeltsin eta Bielorrusiako lehendakari Stanislau Suskevitxekin batera Estatu Burujabeen Erkidegoaren (EBE) sortzaileetako bat izan zen. Eltsinekin haserretu zen arma nuklearrak murrizteko negoziazioetan EBEko errepubliketako lehendakariekin hitz egin ez zuelako, eta Ukrainaren burujabetasuna aldarrikatu zuen lurraldeko arma nuklearren kontrolari zegokionez. Halaber, aurre egin zion Errusiari Krimeako penintsularen gaineko auzian.\n1993an Ukrainako Lehen Ministro Leonid Kutxmak bere karguaren dimisioa aurkeztu zuenean, Kravtxukek hartu zuen gobernuaren behin-behineko buruzagitza. Kravtxuk, aginpide handia eta Mendebaldeko herrialdeen laguntza izan arren, ez zen gauza izan Ukrainako ekonomiaren hondamendia eragozteko. 1994ko lehendakaritzarako hauteskundeetan Leonid Kutxma izan zen garaile. 2006 arte, Verkhovna Radako legebiltzarkidea izan zen Ukrainako Alderdi Sozial Demokratarekin."}
{"id": "272186", "revid": "336", "url": "https://eu.wikipedia.org/wiki?curid=272186", "title": "Tito Puente", "text": "Tito Puente (New York, AEB, 1923ko apirilaren 20a - 2000ko maiatzaren 31) estatubatuar musikagile eta perkusio-jotzailea oso ezaguna izan zen, tinbal-jotzaile gisa. Bere ospeaz baliatuta, Latinoamerikako musika zabaldu zuen Estatu Batuetan, mamboa bereziki.\nBiografia.\nGaztetan piano- eta perkusio-ikasketak egin zituen. 1930eko hamarraldiaren bukaeran, Noro Moralesen orkestran hasi zen perkusio-jotzaile gisa. Gero, musika-moldatzaile eta tinbal-jotzaile gisa lan egin zuen. Bigarren Mundu Gerra bukatuta, Julliard Musika Eskolan ikasi zuen, latin-musikako orkestra onenetan jotzeari utzi gabe. 1949an bere taldea sortu zuen, eta hispaniar entzuleez harago ere arrakasta izandako lehen mamboa grabatu zuen: \"Albaniquito\".\n1956tik 1960ra bitartean, disko asko grabatu zituen: \"Cuban Carnival\" (1956) eta \"Dance Mania\" (1958), besteak beste. Hurrengo hamarraldian grabatu zituen abestien artean, \"Caramelos\" (\"Pachanga con Puente\" diskokoa, 1961) eta \"Oye c\u00f3mo va\" (\"El rey bravo\" diskokoa, 1962) ezagunenak dira. Grammy Saria jaso zuen \"Homenaje a Beny\" (1978), \"Tito Puente and His Latin Ensemble on Broadway\" (1983), \"Mambo Diablo\" (1985) eta \"Goza mi timbal\" (1989) diskoekin. 1990ean musika-eskola bat sortu zuen New Yorken."}
{"id": "272187", "revid": "96586", "url": "https://eu.wikipedia.org/wiki?curid=272187", "title": "Marian Anderson", "text": "Marian Anderson (Filadelfia, Ameriketako Estatu Batuak, 1897ko otsailaren 27a - Portland, Oregon, Ameriketako Estatu Batuak, 1993ko apirilaren 8a) abeslaria izan zen. Kontraltoa zen. Toscaniniren iritziz, XX. mendeko ahotsik onena zen.\nBizitza.\nSei urte zituela hasi zen abesten, bere herriko elizan. 1925ean, 300 hautagairen artean aukeratu zuten New Yorkeko Orkestra Filarmonikoaren bakarlari izateko. 1931n beka bat jaso eta Europara joan zen ikastera eta abestera. Arrakasta handia izan zuen, Alemanian eta Eskandinavian, batik bat; Jean Sibelius musikagileak \"Solitude\" abestia eskaini zion. Opera gutxi kantatu zituen, eta oratorioek, liederrek, Bach, H\u00e4ndel, Mahler eta Sibeliusen musikak eta kantu espiritualek osatzen dute bere errepertorioa. Federico Garcia Lorca eta Carlos Morla Lynch Madrilen egindako kontzertuan egon ziren, eta abeslariarekin miresturik geratu ere.\nAipagarria da Schuberten \"Heriotza eta neskatxa\" edota Schumanen \"Stille Tr\u00e4nen\" (\"Malko isilak\") obren interpretazioa. \nPertsona beltzen eskubide zibilean aldeko ekintzailea izan zen, 1939an, esate baterako, Daughters of the American Revolution (Estatubatuar Iraultzaren Alabak) emakume-elkarteak Washingtongo Constitution Hallen kantatzeko betoa ezarri zion; protesta gisa, elkarte horretako kide izateari utzi zioten askok, besteak beste Roosevelt presidentearen emazte Anna Eleanor Rooseveltek. Roosevelt anderea, Harold LeClair Ickes Barne Idazkari Nagusiaren esku-hartzearekin batera, urte bereko apirilaren 9an, Pazko igandean hiri hartako Lincoln Memorial monumentuaren eskaileretan eman ahal izan zuen kontzertua Andersonek, eta berealdiko arrakasta izan zuen, \"askatasunaren aldeko kontzertua\" bezala ezagutzen delarik. \n1936an, Etxe Zurian abestu zuen, bertan abesten zuen lehenengo beltza izanik. Bera izan zen 1955ean New Yorkeko Metropolitan Opera House aretoan kantatu zuen arraza beltzeko lehen kantaria.\n1965ean utzi zituen kontzertuak, New Yorkeko Carnegie Hallen eman zuen kontzertu batekin. "}
{"id": "272188", "revid": "96586", "url": "https://eu.wikipedia.org/wiki?curid=272188", "title": "Sergio Fern\u00e1ndez C\u00e1rdenas", "text": "Sergio Enrique Fern\u00e1ndez C\u00e1rdenas (Mexiko Hiria, 1926ko otsailaren 25a - Guanajuato, 2020ko urtarrilaren 6a) mexikar saiakera-egilea, eleberrigilea eta antzerkigilea izan zen.\nBiografia.\nEspainiar letren doktoregoa lortu zuen Mexikoko Unibertsitate Nazional Autonomoan. Irakasle izan zen unibertsitate horretako filosofia eta letretako fakultatean.\nAntologia bat osatu zuen 1993. urtean \"M\u00e1s que verdad de amor, verdad de vida, antolog\u00eda de la nueva poes\u00eda granadina (Amodiozko egia baino gehiago bizitza egia, Granadako poesia berriaren antologia) \"eta ipuin-liburu bat beste zenbait egilerekin batera 1989an \"Los siete pecados capitales (Zazpi bekatu nagusiak)\".\nSaiakera-liburu ugari argitaratu zituen, besteak beste: \"Ideas sociales y pol\u00edticas en el \"infierno\", de Dante y en los \"sue\u00f1os\" de Quevedo \"(1950, \"Ideia sozialak eta politikoak Danteren \"infernuan\" eta Quevedoren \"ametsetan\"\"), \"Cinco escritores hispanoamericanos\" (1958, \"Bost idazle hispanoamerikar\"), \"Ensayos sobre literatura espa\u00f1ola de los siglos XVI y XVII\" (1961, \"Saiakerak XVI. eta XVII. mendeko Espainiako literaturan\"), \"El amor condenado y otros ensayos\" (1982, \"Amodio kondenatua eta beste saiakera batzuk\"). Eleberrien artean hauek dira Fern\u00e1ndezen lan nagusiak: \"Los signos perdidos\" (1958, \"Ikur galduak\"), \"En tela de juicio\" (1964, \"Zalantzan\"), \"Los peces\" (1968, \"Arrainak\"), \"Segundo sue\u00f1o\" (1976, \"Bigarren ametsa\"), \"Retratos del fuego y la ceniza\" (1983, \"Suaren eta hautsaren erretratuak\")."}
{"id": "272191", "revid": "65203", "url": "https://eu.wikipedia.org/wiki?curid=272191", "title": "Harry Markowitz", "text": "Harry Max Markowitz (Chicago, 1927ko abuztuaren 24a - San Diego, 2023ko ekainaren 22a) estatubatuar ekonomialaria izan zen. Markowitz finantza-ekonomia modernoaren aitzindaritzat hartua da, eta kartera-inbertsioen teoria osatu zuen, inbertsioei buruzko argibideak emanez. Teoria horretan Markowitzek, arriskuaren eta errentagarritasunaren ideietan oinarriturik, finantza aktiboetan inbertitzeko erarik egokiena zein den azaltzen du. Bere iritziz, arrisku-maila onuragarriagoa lortzen da arrisku eta errentagarritasun maila desberdineko inbertsioak eginez, hau da, egokiagoa da finantza aktibo bat baino gehiagotan inbertitzea, bakar batean inbertitzea baino. 1990ean Ekonomiako Nobel Saria irabazi zuen, Merton Miller eta William Sharpe estatubatuar ekonomialariekin batera, finantza-ekonomian egindako lanengatik.\nBizitza.\nChicagoko Unibertsitatean eskuratu zuen doktoregoa, 1954an. Ikerketa-lanak egin zituen hainbat enpresatan, adibidez Rand Corporation (1952-1960 eta 1961-1963), Consolidated Analysis Centers (1963-1968) eta Arbitrage Management Company (1969-1972) etxeetan, eta irakasle jardu zuen Estatu Batuetako zenbait unibertsitatetan, New Yorkeko Unibertsitateko Baruch Collegen besteak beste. 1960ko hamarraldian \"Simscript\" izeneko programazio hizkuntza bat asmatu zuen, problema ekonomikoak konputagailuz lastertasun handiz simulatzeko, eta bere ikerlanak ziurgabetasunezko baldintzetan negozioetan erabakiak hartzeko konputagailu bidezko teknika matematikoetan aplikatu dira."}
{"id": "272193", "revid": "512", "url": "https://eu.wikipedia.org/wiki?curid=272193", "title": "Paul Collaer", "text": "Paul Collaer (Boom, 1891ko ekainaren 8a - Brusela, 1989ko abenduaren 10a) belgikar musikagilea, piano-jotzailea eta orkestra-zuzendaria izan zen.\nBruselako Unibertsitatean egin zituen ikasketak (1909-1914), eta gerra ondoren zientzietako doktoregoa lortu zuen (1919). Aldi berean, pianoa ikasi zuen Mechelengo Kontserbatorioan. 1911n eman zuen lehenengo kontzertua. Bruselan \"Concerts Pro Arte\" kontzertuak sortu zituen (1919-1935). Kontzertu horien bidez ezagutarazi zituen Collaerrek gaur egungo musikako joera berriak (Satie, les Six, Roussel, Sauguet, Stravinsky, Berg, Hindemith...). Bestalde, \"Kontzertu zaharrak eta modernoak\" sortu zituen (1933), eta horietan aitzindari-lana egin zuen antzinako musika gogoratuz (Purcell, Monteverdi, Cavalieri...). 1937tik 1953ra bitartean musika-emanaldien zuzendari izan zen Belgikako Irrati Institutuan. Han ere garai hartako musikaren alde egin zuen. Elisabet erreginaren musika-kaperan musikaren historiako irakasle izan zen, eta Musika Konparatuaren Nazioarteko Institutuko batzorde zientifikoko lehendakari. Bestalde, hainbat liburu idatzi zuen bere garaiko musikari buruz: \"Igor Strawinsky \"(1930); \"Signification de la musique\" (1944, \"Musikaren esanahia\"); \"Darius Milhaud\" (1947); \"La Musique moderne, 1905-1955\" (1955, \"Musika modernoa, 1905-1955\"); \"La Musique populaire traditionnelle en Belgique\" (1974, \"Herri-musika tradizionala Belgikan\"); \"Musica siciliana\" (1981, \"Musika siziliarra\")."}
{"id": "272194", "revid": "46380", "url": "https://eu.wikipedia.org/wiki?curid=272194", "title": "Gerardo Rueda", "text": "Gerardo Rueda (Madril, 1926ko maiatzaren 23a - \"ib.\", 1996ko maiatzaren 25a) espainiar eskultorea izan zen.\nIrudi kubistak kopiatuz eta paisaia soilak margotuz hasi zen margolaritzan lanean. 1955. urteaz gero abstrakzioari heldu zion, eta Europako diskurtsu espazialistari jarraituz, bolumena hartzen duten orbanez zipriztinduriko pintura monokromoak egin zituen. 1960an \"Before Picasso, after Mir\u00f3\" erakusketan parte hartzeko aukeratu zuten (Guggenheim Museum, New York). 1963an Gustavo Tornerrekin batera Cuencako Arte Abstraktuaren Espainiar Museoaren sorreran parte hartu zuen. 1965etik aurrera, bere bidea eta estilo propioa nabarmenduz joan zen, bai bere koadroetan (markoak leiho modura agertzen dira) eta bai pospolo-kutxez egindako collageetan ere. 1960ko hamarraldian, burdina kromatuzko eskulturak osatu zituen, erliebe modura, bere horretan agertzen diren gauzakiak bertan txertatuz. Oro har, molde abstraktu eta arrazionalak erabili zituen, eta batzuetan Minimal Art edo Zero mugimenduaren kutsua antzematen zaio. Azken urteetan, izadi hilak eta collageak egin zituen, batez ere. Gerra ondoko espainiar margolaritzan garrantzi handiko lana egin zuen, Cuencako Museoa sortu eta aurrera atera zuten egileekin batera, hau da, informalismo larri eta gatazkatsuaren aurrean irtenbide lirikoa, joera klasizistakoa, baina aldi berean modernotasunari jarraitzen ziona, bultzatuz. Bere obrak munduko hainbat museotan barreiaturik daude."}
{"id": "272195", "revid": "512", "url": "https://eu.wikipedia.org/wiki?curid=272195", "title": "Jos\u00e9 Luis de Vilallonga", "text": "Jos\u00e9 Luis de Vilallonga y Cabeza de Vaca (Madril, Espainia, 1920ko urtarrilaren 29a - Andratx, Mallorca, 2007ko abuztuaren 30a) espainiar idazle eta antzezlea izan zen. Castellbelleko markesa zen.\nBiografia.\nEspainiako Gerra Zibila bukatzean, Espainiara itzuli zen, eta egunkarietan idazten hasi zen: \"Destino\", \"El Noticiero Universal\", \"Diario de Barcelona\". Gero, lau urtez diplomaziako ikasketak egin zituen, eta emaztearekin Ingalaterrara joan zen. Handik Argentinara eta gero Frantziara joan ziren. Gizon polifazetikoa izanik, artearen zenbait alor landu zituen, nahiz eta antzezle gisa ezagutarazi zen gehienbat.\n1954an bere lehen eleberria argitaratu zuen, \"Las ramblas terminan en el mar\" (\"Hiribideak itsasoan amaitzen dira\"). Geroztik beste hogeita bi liburu argitaratu ditu, hiru antzerki-lan barne. Memoria-liburu bat ere idatzi zuen: \"La nostalgia es un error\" (\"Iraganaren minez egoteak ez du merezi\"). 1983an \"Los sables, la corona y las rosas\" (\"Ezpatak, koroa eta arrosak\") argitaratu zuen, eta 1988an \"Mi vida es una fiesta\" (\"Nire bizitza festa bat da\") eta \"El gentil hombre europeo\" (\"Europar gizon adeitsua\"). 1991n Fixot argitaletxeak Espainiako errege Joan Karlos I.ari buruzko biografia bat idazteko eskatu zion.\nKazetari gisa Frantzia, Alemania eta Espainiako egunkarientzat idatzi izan du, \"Paris-Match\", \"Maire-Claire\", \"Vogue\" eta \"Intervi\u00fa\" aldizkarientzat, eta \"Play Boy\" aldizkariaren zuzendari izan zen Espainian. Hirurogeita hamarretik gora filmetan parte hartu zuen, Italian, Frantzian eta Espainian."}
{"id": "272197", "revid": "336", "url": "https://eu.wikipedia.org/wiki?curid=272197", "title": "Albrecht von Wallenstein", "text": "Albrecht von Wallenstein (He\u0159manice, Bohemia, 1583ko irailaren 24a - Eger, gaur Cheb, 1634ko urriaren 25a) txekiar jatorriko militar alemaniarra izan zen.\nBiografia.\nJan Husen jarraitzaile gisa ezaguna zen etxe noble bateko semea zen. Jesuiten eraginez katoliko egin zen. Bolonian eta Paduan egin zituen ikasketak. Estiriako dukearen aginduetara zegoela (1615-1617), turkiarren eta veneziarren aurkako guduetan parte hartu zuen. Bien bitartean, Lukrezia Nikosia lehen emazteak hiltzean utzitako dirutzarekin gudaroste pribatu ahaltsua osatu zuen.\n1618an Fernando II.a Habsburgokoaren aginduetara jarri zen. Danimarkarrak Alemaniako iparraldean menderatu ondoren, Friedlandgo duke (1624) izendatu zuten. Ondoren, protestanteen aurka lorturiko garaipenengatik Saganeko eta Mecklenburgeko dukerriak eskuratu zituen. Printze katolikoek, Wallensteinen aginpide gero eta handiagoaren beldurrez, Ratisbonako dietan bere karguetatik kentzea lortu zuten (1630). Baina Tillyko kondea hil ondoren (1632), Suediako Gustabo Adolforen garaipenek hartaraturik, Fernando II.ak laguntza eskatu zion berriz Wallensteini.\nTropa katolikoen buruzagi nagusia zela, Gustavo Adolforen gudarostearen aurka borrokatu zen L\u00fctzeneko guduan (1632). Suediarrek galera handiak jasan arren, erregea ere bertan hil zelarik, azkenik katolikoek atzera egin behar izan zuten. Etsaiekin elkar hartu nahirik, Fernando II.ak hilarazi zuen haren ofizial baten bidez."}
{"id": "272198", "revid": "28807", "url": "https://eu.wikipedia.org/wiki?curid=272198", "title": "Albrecht von Waldstein", "text": ""}
{"id": "272199", "revid": "10891", "url": "https://eu.wikipedia.org/wiki?curid=272199", "title": "Emilio Carballido", "text": "Emilio Carballido (C\u00f3rdoba, Veracruz, 1925eko maiatzaren 22a - Xalapa, Veracruz, 2008ko otsailaren 11) mexikar idazlea izan zen.\nBiografia.\nLetrak eta arte dramatikoko maisutza ikasi zituen Mexikoko Unibertsitate Nazional Autonomoan. Veracruzeko Unibertsitateko Antzerki Eskolan eta Argitalpen Kontseiluan lan egin zuen, baita Arte Ederretako Institutu Nazionalean eta Estatu Batuetako hainbat unibertsitatetan ere. Hainbat sari irabazi zituen, bere sorterriko 1996ko Literatura Sari Nazionala, besteak beste. Zinema-gidoigile gisa, 50 filmetan baino gehiagotan parte hartu zuen. 1976an Mexikoko Hizkuntza Akademiako kide izendatu zuten.\nObra.\nCarballidoren lanak hainbat herrialdetan aurkeztu izan dira, hala nola Espainia, Alemania, Frantzia, Suitza, Belgika, Israel, Kolonbia, Venezuela eta Kuban. Osatu zituen antologien artean aipagarriak dira: \"Teatro joven de M\u00e9xico\" (1984, \"Mexikoko antzerki gaztea\"), \"9 obras j\u00f3venes\" (1985, \"9 lan gazte\"), \"Jard\u00edn con animales\" (1985, \"Lorategia animaliekin\"), \"Teatro para obreros\" (1985, \"Antzerkia langileentzat\"). Ipuinak ere idatzi zituen, besteak beste: \"El poeta que se volvi\u00f3 gusano y otros cuentos \"(1978, \"Zizare bihurtu zen poeta eta beste ipuin batzuk\"), \"Un cuento de Navidad\" (1980, \"Gabonetako ipuina\") eta \"El censo\" (1980, \"Errolda\"). Carballidoren eleberri nagusiak, berriz, hauek dira: \"La veleta oxidada\" (1956, \"Haize-orratz erdoildua\"), \"El sol\" (1970, \"Eguzkia\"), \"El tren que corr\u00eda\" (1984, \"Korrika egiten zuen trena\")."}
{"id": "272201", "revid": "28807", "url": "https://eu.wikipedia.org/wiki?curid=272201", "title": "Joseph Alois Schumpeter", "text": ""}
{"id": "272202", "revid": "28807", "url": "https://eu.wikipedia.org/wiki?curid=272202", "title": "Schumpeter", "text": ""}
{"id": "272203", "revid": "1545", "url": "https://eu.wikipedia.org/wiki?curid=272203", "title": "Nawaz Xarif", "text": "Mian Muhammad Nawaz Xarif (urduz eta , ahoskatua; Lahore, ) pakistandar politikaria da.\nBiografia.\nPunjabeko Unibertsitatean egin zituen ikasketak; ikasketak amaitu, eta enpresa eta negozioen munduan aritu ondoren hasi zen politikagintzan. Pakistango azken aldiko historiako politikaririk eraginkorrena izan da; 1997an iritsi zuen maila gorena, Pakistango Liga Musulmaneko (PML) kideek legebiltzarrean Lehen Ministro hautatu zutenean. Sharif izan zen Pakistanen 1988an demokrazia berrezarri zenetik laugarren gobernu zibileko burua. Bere lehen agintaldian arazo larriei aurre egin behar izan zien, besteak beste, kanpo-zor handiari eta jarraitzaile talde edo koalizio indartsurik ez izateak ekarritako zailtasunei. Farooq Leghari lehendakariak aurreko Lehen Ministroa, Benazir Bhutto, dimititzera behartu ondoren hartu zuen Sharifek kargu hura lehenengo aldiz, 1990ean, baina 1993an bera ere dimisioa ematera behartu zuen lehendakariak. Bhuto jarri zuten Lehen Ministro berriro, eta 1997an berreskuratu zuen kargua Sharifek, bere jarraitzaileen botoei esker. Sharifek lehendakariaren ahalak murriztu zituen agintaldi hartan, besteak beste; eskumen hura izan zen bera aurretik kargutik bota zuena eta gorabehera politiko larriak eragin zituena. Zailtasun handiak izan zituen, ekonomian eta baita beste alorretan ere, ustelkeria, indarkeria eta inguruko herriekiko gatazkak direla-eta.\n1999. urtean Pervez Musharraf jeneralak estatu-kolpea eman zuen Sharifen gobernuaren kontra, eta horren ondorioz, Sharifek Saudi Arabiara erbesteratu egin behar izan zuen. 2007an, Musharrafen gobernua ahulduta zegoela, itzuli zen Sharif Pakistanera. 2008ko hauteskundeetan parte hartu zuen, eta oposizioko alderdietako bat osatzen du.\nUstelkeria leporatuta, 2018an hamar urteko kartzela zigorra ezarri zioten. Urtebete geroago, baimen bat jaso zuen Londresen osasun arreta jaso ahal izateko, eta han bizi izan da hurrengo urteetan. Bizi guztirako inhabilitatua ere izan zen aurrez, baina haren anaia Xahbaz lehen ministro izan zen garaian (2022-2023) legedia moldatu zuten inhabilitazioa bost urtera murrizteko. Islamabadeko Auzitegi Nagusiak emandako behin-behineko baimen bati esker ez zuten atxilotu eta erbestetik itzuli zen 2024ko urtarrilean egitekoak diren hauteskunde orokorretan Musulmanen Liga-Nawaz alderdiko hautagaia izateko intentzioarekin."}
{"id": "272204", "revid": "58701", "url": "https://eu.wikipedia.org/wiki?curid=272204", "title": "Jorge Rafael Videla", "text": "Jorge Rafael Videla (Mercedes, Buenos Airesko probintzia, 1925ko abuztuaren 2a - Marcos Pazeko espetxea, Buenos Airesko probintzia, 2013ko maiatzaren 17a) argentinar militarra eta diktadorea izan zen. 1976ko martxoaren 24an, batzorde militar batek, estatu kolpea eman ondoren, Argentinako presidente izendatu zuen; presidentzian diktadore gisa 1976tik 1981ra egon zen.\n1985ean epaitu zuten lehen aldiz, eta bizi guztiko kartzela zigorra ezarri zioten, milaka pertsonen heriotzaren erantzukizuna zuela ondorioztatu ondoan. Inoiz ez zen egindako sarraskiaz damutu.\nBiografia.\n1942. urtean eskola militarrean sartu zen, eta 1971. urterako jenerala zen. 1975. urtean estatu-nagusiko buruzagi eta gudarosteko komandante nagusi izendatu zuten. Mar\u00eda Estela Mart\u00ednez de Per\u00f3n lehendakariaren aginduz, gogor zapaldu zituen Montonerosen eta Herriko Gudaroste Iraultzailearen jarduerak.\n1976. urtean gudarosteko komandanteek estatu-kolpea eman zuten Argentinan eta Videla izendatu zuten lehendakari. Erregimen berriak alderdi-politikoak debekatu eta gerrillaren aurkako borroka indartu zuen. Giza eskubideen aldeko elkarteen arabera, 30.000 pertsona desagertu ziren haren agintaldiko errepresioaren ondorioz\nEkonomiari dagokionez inflazioa gutxitzeko ahaleginak egin zituen, eta ekoizpenean estatuaren parte hartzea gero eta txikiagoa izatea bultzatu zuen. Kanpo-merkataritzako harremanei oztopoak kendu izanak, ordea, inportazioak ugaldu zituen, eta Argentinako industria asko ixtera behartu. Batzorde militarrak ezarritako bost urteko agintaldia 1981. urtean amaitu zuen Videlak eta Roberto Viola jenerala izendatu zuten lehendakari.\n1983. urtean, berriro demokrazia ezarri zenean, gobernu ohiko batzorde militarreko kideak eta hauek izendaturiko presidenteak diktaduran estatuko terrorismoa erabili izanagatik epaitu zituzten. Videlak uko egin zion defentsari eta 1985. urtean bizi guztirako espetxe-zigorra eman zioten. Baina 1990. urtean, berari eta gainerako diktadurako buruzagi militarrei, indultua eman zien Carlos Menem lehendakariak.\n1998an berriz atxilotu zuten, presoen haurrak lapurtzea egotzita; izan ere, haurdun zeuden emakumeak kartzeletan edukitzen zituzten umea izan arte eta ondoren emakumea hil eta haurrak militarrei edo haien senideei ematen zizkieten. Espetxean 38 egun igaro ostean, etxean atxilotua egoteko eskubidea eman zioten. 2008an, giza eskubideen aldeko taldeen argudioak onartuz, epaileak kartzelara bidali zuen.\n2010ean Cordobako Auzitegi Federalak bizi arteko kartzela zigorra ezarri zion 31 lagunen hilketa leporatuta. 2013an, berriz, 50 urteko kartzela zigorra eman zioten, presoen haurren bahiketagatik. Marcos Pazeko espetxean hil zen, 2013ko maiatzaren 17an. Antza denez, diktadore ohiaren heriotza komunean gertatutako erorketa baten ondorioa izan zen."}
{"id": "272205", "revid": "448", "url": "https://eu.wikipedia.org/wiki?curid=272205", "title": "Eva Duarte Ibarguren", "text": ""}
{"id": "272206", "revid": "15251", "url": "https://eu.wikipedia.org/wiki?curid=272206", "title": "Evita", "text": ""}
{"id": "272207", "revid": "512", "url": "https://eu.wikipedia.org/wiki?curid=272207", "title": "Manuel Ib\u00e1\u00f1ez i Escofet", "text": "Manuel Ib\u00e1\u00f1ez i Escofet (Bartzelona, Katalan Herriak, 1917ko abuztuaren 2a - 1990ko abenduaren 15a) katalan kazetari eta idazlea izan zen. Bere obra katalanez idatzi zuen.\nBiografia.\nKazetaritzan Espainiako II. Errepublikaren garaiko azken aldera hasi zen, 1938an, \"El Mat\u00ed\" egunkari katolikoko erredaktore gisa; politikoki, Uni\u00f3n Democr\u00e1tica de Catalu\u00f1a alderdiari lotuta zegoen egunkari hori.\nGerra Zibila bukatutakoan, eta bere iragan errepublikazalea zela-eta hainbat arazo izan ondoren, 1952an ideologia karlistako \"El Correo Catal\u00e1n\" egunkariko zuzendari izendatu zuten, eta egunkari hura modernizatzen eta katalanizatzen lagundu zuen.\n1968an beste egunkari baten zuzendaritza hartu zuen, \"Tele-Expr\u00e9s\" egunkariarena, eta demokraziaren aldeko taldeen bozeramaile bihurtu zuen. Horrek ateak zabaldu zizkien kazetarien belaunaldi berriei, haien artean Manuel V\u00e1zquez Montalb\u00e1n, J. M. Huertas Claver\u00eda, Francisco Candel, Pere Oriol Costa.\n1975ean, kargua utzi, eta garai hartako \"La Vanguardia Espa\u00f1ola\" egunkariaren zuzendaritza-taldean sartu zen. Bertan jardun zuen hil arte, eguneko zutabe bat idatziz.\nLankidetza ugari ere egin zuen prentsan: \"La corda fluixa \"(1971) eta \"Les arrels i les fulles\" (1985).\nBestalde, Josep Tarradellas eta Jordi Pujol Generalitateko presidenteen aholkulari izan zen. Garai horretan \"Les nostres coses\", \"Desperta ferro\" eta \"La nostra gent\" telebistako saioen zuzendaria izan zen. 1990ean, hil baino lehenago, \"Mem\u00f2ries\" lana argitaratu zuen."}
{"id": "272208", "revid": "336", "url": "https://eu.wikipedia.org/wiki?curid=272208", "title": "Jos\u00e9 Luis Pinillos", "text": "Jos\u00e9 Luis Pinillos (Algorta, Bizkaia, 1919ko apirilaren 11 - Madril, Espainia, 2013ko azaroaren 4a) psikologoa izan zen.\nBizitza.\nBilbon eta Portugaleten lehen ikasketak egin ondoren, 1936an batxilergoa bukatuta, Espainiako Gerra Zibilean boluntario sartu zen frankisten alde borrokatzera. Behin-behineko alferez maila zuela bukatu zuen gerra. Militar izateko bokazioak bultzatuta, Dibisio Urdinerako izena eman zuen, indar militar frankista horrekin Sobiet Batasunean alemaniar nazi inbaditzaileen alde borrokatzeko.\nEspainiara itzulita, Zaragozan Filosofia ikasteari ekin zion. Irakasgai komunen bi ikasturte egin eta gero, Madrilgo Complutense Unibertsitatean burutu zituen ikasketa horiek, eta ondoren Alemaniara eta Ingalaterrara jo zuen ikasketetan sakontzera. Psikologiako katedraduna izan zen Valentzian (1961) eta Madrilen (1966tik 1986an erretiroa hartu zuen arte), eta honoris causa doktore izendatu zuten Valentziako (1987) eta Euskal Herriko (1989) unibertsitateetan, besteak beste.\nHainbat elkarte eta erakundetako kide eta kargudun izateaz gainera, Zientzia Moral eta Politikoen Espainiako Errege Akademiako (1983) eta Espainiako Errege Akademiako (1988) kidea da. Bere obran indukzio-metodoa zorroztasunez erabiltzen duen jakintzaren alortzat hartu du psikologia, baina azpimarratuz hala ere ez duela ahazten jokabidearen konplexutasuna. Ikuspegi hori oinarri harturik garrantzizko ekarpenak egin ditu gizarte-psikologiaren, talde-dinamikaren, jokabidearen eraldaketaren, eta abarren alorretan. Ikergai izan ditu Francoren garaiko gizarte-jarrerak, estereotipo nazionalak eta gazteen pentsamoldea, besteak beste. Pinillosen liburu ugarien artean bereziki aipagarriak dira \"La mente humana\" (1965, \"Giza adimena\"), \"Principios de Psicolog\u00eda\" (1975, \"Psikologiako hastapenak\"), \"M\u00e1s all\u00e1 de Freud\" (1976, \"Freudez haraindi\") eta \"La psicolog\u00eda y el hombre de hoy\" (1986, \"Psikologia eta gaur egungo gizona\")."}
{"id": "272209", "revid": "119347", "url": "https://eu.wikipedia.org/wiki?curid=272209", "title": "Paolo Veronese", "text": "Paolo Veronese, jaiotza-izenez Paolo Caliari (Verona, 1528 - Venezia, 1588ko apirilaren 19a), italiar margolari manierista izan zen. Bere obra joera errealistako salbuespentzat hartzen da estilo manieristaren barruan. Haren garaikide Tintorettok ez bezala, Veronesek uko egin zion erreferentzia espiritual orori, eta Tizianoren joera erromanistaren eta modako manierismoren arteko pintura molde berezi bat asmatu zuen. Veroneseren obraren ezaugarri nagusiak handitasuna eta obraren egituran arkitekturak eragin handia izatea dira.\nBizitza.\nIkasketak eta lehen obrak.\nPaolo Caliari zuen izena, baina \"il Veronese\" deitzen zioten, Veronako hargin eta eskultore baten seme zelako. Hamar urte zituela, pintore ofizioa ikasten hasi zen Antonio Badileren lantegian eta, horretaz gainera, buztinezko irudiak moldatzen zituen aitaren ereduari jarraituz. Andrea Mantegnaren pinturaren ondoko estiloen jarraitzaile sutsua izan zen, eta harremanak izan zituen Giovan Francesco Caroto eta Francesco Torbidorekin, zeinak Giorgioneren estiloaren jarraitzaile baitziren, eta Domenico Brussorzi, gai fantastikoen pintorearekin.\nMantuan Giulio Romanoren obrak ezagutu zituen, eta irudiak eta koloreak kokatu behar zituen espazioaren arkitektura zentzuaz jabetzen lagundu zion horrek. Bere garaiko pintura ondo ezagutzeaz gainera, Michele Sanmicheli, Veronako garai hartako arkitekto hoberena, ezagutzeko aukera izan zuen. Honek eragin handia izan zuen Veroneseren arkitektura kutsuko konposizioetan, lehenengo obretatik bertatik agerikoa zena.\n1548koa da data ezaguneko lehenbiziko obra: \"Bevilacqua-Lazise erretaula\" (Museo di Castelvecchio, Verona). 1551n Villa Soranzo dekoratu zuen, Castelfrancotik hurbil, eta 1552an \"San Antonio Deabruak tentatua\" (Mus\u00e9e des Beaux-Arts, Caen) pintatu zuen Mantuako katedralerako. Azken margolan honetan nabari denez, Veronesek berehala beregenatu zuen manierismoa.\nVenezia.\nBere lehen garaiko pintura lanak veneziar dirudunen udako landetxeak dekoratzeko egin zituen, gai askeak eta jai girokoak erabiliz. Pintura mota horietan landu zituen Veronesek bere perspektiba jokoak, marko arkitektoniko fantastikoez sendotuak. Veroneseren obraren parte handi baten bereizgarri nagusia dira, hain zuzen, arkitektura ingurune horiek. 1553an Veneziako Duxaren Jauregian (\"Palazzo Ducale\") lan egiteko deitu zioten. Hamarren Kontseiluaren Aretoko (\"Sala dei Consiglio dei Dieci\") sabaiaren apainketa egin zuen, \"sotto in s\u00fa\" (behetik gora) delako perspektiba berezia erabiliz.\n1555ean Veneziako San Sebastiano elizan \"Mariaren koroatzea\" margotu zuen. Monjeei hainbeste gustatu zitzaien Veroneseren lana, ezen elizako sabaia pintatzeko ere eskatu zioten. Arrakasta handia izan zuen eta lan eskaera asko egin zizkioten handik aurrera.\nHeldutasuna.\n1560 eta 1561 bitartean Venezia utzi zuen, Palladio arkitektoak Maserren (Treviso) eraiki zuen Villa Barbaroko freskoak margotzera joateko. Gai mitologikoak eta alegorikoak erabili zituen, kolore argi alaiez margotuak. Veronesek, bere estiloari jarraituz, ilusio arkitektonikoak sortu zituen, Palladiok ezarritako muga espazialak desagerrarazten zituzten efektu optikoak (\"trompe-l'\u0153il\"), ez baitzituen eraikuntzaren arkitektura egiturak kontuan hartzen. Badirudi Palladiok, oso haserre, bere obra ilusio optiko batean barreiaturik suntsitu izana leporatu ziola Veroneseri.\nVeneziako pintoreen artean ospetsuena egin zen, eta lantegi bat zabaldu zuen, erretratu ugari, koadro erlijiosoak (\"Kanako ezteiak\", \"Jesus Tenpluko doktoreen artean\") eta mitologiakoak (\"Marte eta Venus Maitasunak aurkituak\") egin zituena, denak ere indar eta handitasun bikainekoak. \"Kanako ezteiak\" (Louvre, Paris) 1563an egin zuen, San Giorgio Maggiore beneditar monasteriorako. Neurri handiko mihise honetan (669 x 990 cm) bere bitarteko guztiak baliatu zituen arkitektura espazio artifizialak eta festa giroa sortzeko.\nHeroi eta mitoei buruzko koadroetan ere, erlijio pinturetan margotzen zituen arkitektura agertoki berak erabiltzen zituen.\n\"Darioren familia Alexandro baino lehen\" izenekoan (1565-1567, National Gallery, Londres), adibidez, \"Kanako ezteiak\" koadroan erabilitako ereduak baliatu zituen. \"Darioren familiak\", baina, badu berezitasun aipagarri bat: behatzailearen ikuspuntua koadroaren erdigunea baino askoz beherago dago, ia belauniko bagina bezala, margolaneko pertsonaia batzuen ikuspuntu berberetik begira.\nAfaria Leviren etxean.\nVeronesek margotzeko hartu zituen lizentziak Inkisizioa ohartarazi zuten. Izan ere, Trentoko kontzilioaren aginduak erlijio pinturan betetzen ote ziren zaintzeaz ere arduratzen baitzen erakunde hori. 1573ko \"Azken afaria\" izeneko koadroan (Gallerie dell'Accademia, Venezia), bere beste margolan askotan bezala, bufoiak, zakurrak eta alemaniar soldaduak tartekatu zituen mahaikideen artean. Hori zela eta, Veronesek Inkisizioko auzitegiaren aurrean azaldu behar izan zuen. Honela erantzun zien galderei: \"Guk, pintoreok, poetek eta zoroek hartzen dituzten askatasun berberak hartzen ditugu\". Eta erantsi zuen gero: \"Eskatu zidaten nahi nuen bezala dekoratzeko koadroa, eta oso handia nola baita, pertsonaia asko kabitzen dira\". Ez dakigu Veroneseren azalpenak Inkisizioa gogobete ote zuen, baina kontua da koadroari izena aldatu behar izan ziola eta lehengoaren ordez \"Afaria Leviren etxean\" jarri, gaiari buruzko interpretazio libreago bat egiteko atea zabalik utziz.\nGarai hartako beste erlijio margolan batzuetan, hala nola \"Jesus Tenpluko doktoreen artean\" izenekoan (Pradoko museoa, Madril), Kontraerreformako ideiekin adosago dagoela ematen du. Koadro horretan Veronesek beheko ikuspuntua erabili zuen berriro, doriar eta korintoar zutabeez egin zuen dekoratua, eta kolore beroei eman zien lehentasuna.\nNeurri txikiko koadroetan, \"Moises uretatik salbatua\" (1560-1575 inguru, Pradoko museoa, Madril) izenekoan adibidez, Veronesek maisutasun handiz erakutsi zuen manieristek miniatura eta xehetasunei zioten atxikimendua. Tamaina txikiko lana izanik ere (57 x 43 cm), xehetasun handiaz azaldu zituen pertsonaien arropen kalitateak, Veneziako garai hartako erara jantziak. Bufoi ipotx batek eta zerbitzari beltz batek kutsu exotikoa ematen diote obrari.\nAzkenaldia.\n1580an Veneziako Duxaren Jauregiko Kontseilu Handiaren aretoa apaintzeko lanak hasi zituen. 1585ean bukatu zituen, hil baino hiru urte lehenago. Margolan horiek Tiepoloren dekorazio pintura barrokoen aitzindaritzat hartzen dira. Gorputzak airean zintzilik bezala daude, arkitekturek eratutako ametsezko espazio batean esekita. Margolana Veneziaren alegoria bat da: Venezia jainkosa gisa koroatua, basailuez inguratua, emakume itxuran irudikatutako garaipenez, eta gainerako erreinuetako enbaxadoreez.\nPintorearen azken hamarkadako lanetan, \"Magoen adorazioa\" eta \"Magdalena\" esaterako, halako histura edo melankolia giro bat nagusitzen da. Koloreak eta eguzki argia bera ere, bizi-biziak aurreko aldietan, motelagoak dira orain. Lan batzuetan, Vienako \"Lukrezia\"-n, esate baterako, ilunabarreko argitasunez margotzen du."}
{"id": "272211", "revid": "28807", "url": "https://eu.wikipedia.org/wiki?curid=272211", "title": "Paolo Caliari", "text": ""}
{"id": "272212", "revid": "512", "url": "https://eu.wikipedia.org/wiki?curid=272212", "title": "Andr\u00e9 Robert", "text": "Andr\u00e9 Robert (New York, AEB, 1929 - Montreal, Kanada, 1993) kanadar zientzialaria izan zen. New Yorken jaioa zen arren, gaztetan emigratu zen Kanadara, Quebec-era, hain zuzen, eta hango hiritartasuna eskuratu zuen 1967. urtean. Unibertsitateko ikasketak Laval Unibertsitatean egin zituen lehenik, eta zientzietako lizentzia eskuratu zuen gero, 1952an; ondoren, Torontoko Unibertsitatean jardun zuen 1953 arte, eta, azkenik, doktoregoa atera zuen McGill Unibertsitatean, 1965ean. Kanadako Meteorologia Zerbitzuan hasi zen lanean, eguraldi-iragarpenak egiten, baina 1959an ikerketa-sailera aldatu zuten, eta han hasi zen eguratsari buruzko iragarpenak egiteko ereduak prestatzen. Bera izan zen, hain zuzen ere, eguratsaren zirkulazio orokorra konputagailu baten bidez arrakastaz itxuratzen lehenengoa. 1963 eta 1970 bitarteko urteetan, Robert izan zen munduko zientzialari bakarra eguraldi-iragarpenak egiteko eredu espektrala eta eskema sasilagrangetarra erabili zituena, ordura arteko metodo lagrangetarrak eta berak sorturiko eskema erdi inplizituak erabiliz. Alor horretan lanean ziharduten beste hainbat ikertzailek ez bezala, Robertek zenbakizko metodo eraginkorrak diseinatzen zituen lehenik, zehaztasun-maila gorena lortzeko moduan, ahalik eta kalkulu eta eragiketa gutxien eginez. Berak diseinaturiko metodoak luzerako eguraldi-iragarpenak egiteko eta eguraldiari buruzko ikerketak egiteko ereduetan erabiltzen dira gaur egun."}
{"id": "272213", "revid": "56334", "url": "https://eu.wikipedia.org/wiki?curid=272213", "title": "Robert Richardson", "text": "Robert Coleman Richardson (Washington Hiria, Ameriketako Estatu Batuak, 1937ko ekainaren 26a - Ithaca, New York, 2013ko otsailaren 19a) fisikaria izan zen.\nBizitza.\nFisika-ikasketak egin zituen Virginiako Institutu Politeknikoan (1958) eta Duke Unibertsitatean (1966). Azkeneko urte horretan Cornell Unibertsitateko ikertzaile-laguntzaile gisa hasi zen lanean, eta 1975erako Cornellgo katedradun zen. 1990ean unibertsitate horretako fisika atomiko eta egoera solidoko laborategietako zuzendari izendatu zuten. Han hasi zen helio 3-arekin lanean, David M. Lee fisikariarekin eta Douglas D. Osheroff doktorego-ikaslearekin batera. Hiru zientzialariok oso tenperatura apaletaraino hozten zuten helio 3-a gradu milaren batzuk zero absolututik gora, isotopo horren ezaugarri magnetikoak aztertzeko. Baina 1971n, Osheroffek presio-aldaketak antzeman zituen helio 3-aren barruan, eta superjariakortasunerako trantsizioa gertatu zela pentsatu zuen. Hiru zientzialariok emaitza baieztatu zuten, baina gainerako zientzialariek ez zuten onartu, harik eta beste ikertzaile batzuek hurrengo urtean aurkikuntza hura berretsi zuten arte.\nLikido superjariakor bat erresistentziarik gabe isurtzen da, eta quantumaren mekanikaren estatistika-legeen mendean dago. Likido superjariakorrak garrantzi handikoak dira fisikan, beren sistema makroskopikoan quantumen efektuak azter daitezkeelako. Helio 3-aren superjariakortasunaren aurkikuntzagatik, Richardson, Lee eta Osheroffek Fisikako Nobel Saria jaso zuten 1996an."}
{"id": "272214", "revid": "28807", "url": "https://eu.wikipedia.org/wiki?curid=272214", "title": "Robert Coleman Richardson", "text": ""}
{"id": "272215", "revid": "28807", "url": "https://eu.wikipedia.org/wiki?curid=272215", "title": "Victor Sj\u00f6strom", "text": ""}
{"id": "272217", "revid": "336", "url": "https://eu.wikipedia.org/wiki?curid=272217", "title": "William A. Wellman", "text": "William Augustus Wellman (Brookline, Massachusetts, 1896ko otsailaren 29a - Los Angeles, 1975eko abenduaren 9a) Estatu Batuetako film-zuzendaria izan zen. Hollywoodeko urrezko aroko zinemagilerik handienetako bat izan zen.\nBiografia.\nLehen Mundu Gerran La Fayette hegazkin-taldean borrokatu zen alemanen kontra, eta Estatu Batuetara itzulirik, hegazkin-akrobaziak eginez atera zuen bizimodua. Horrek guztiak eragina izan zuen haren filmegintzan: \"Wings\" (1927, \"Hegalak\") gerrako hegazkin-pilotuen bizimodua maisutasunez deskribatzen zuen film mutua; \"The Story of G.I. Joe\" (1945), \"Darby\u00b4s Rangers\" (1957), \"La Fayette Escadrille\" (1958).\nDouglas Fairbanks aktorearekin batera hasi zen zineman antzezle-lanetan. Berehala hasi zen filmak egiten, baina film mutuen garaiko lan asko galdu egin dira. Bikain kontatu zuen Estatu Batuek 1930 inguruan izan zuten gainbehera: \"Heroes for Sale\" (1933), \"Lilly Turner\" (1933), \"Wild Boy of the Road\" (1933). Westerna, gangster-filmak, ekintzazkoak, komediak eta melodramak egin zituen: \"The Public Enemy\" (1931), \"A Star is Born\" (1937), \"Beau Geste\" (1939), \"The Ox-Bow Incident\" (1943), \"Battleground\" (1949), \"Westward the Women\" (1952), \"The High and the Mighty\" (1954) ditu film aipagarrienak.\nClark Gable, James Cagney, Gary Cooper, Edward G. Robinson, Wallace Berry, Barbara Stanwyck eta lehen mailako beste aktoreekin lan egin zuen.\nIdazlanak.\nBi autobiografia idatzi zituen: \"A Short Time for Insanity\" (1974) eta \"Growing Old Disgracefully\" (1975).\nKanpo estekak.\n\"\u00abNo soy tan duro\u00bb: el cine de William A. Wellman\". \"Tren de sombras\"."}
{"id": "272219", "revid": "512", "url": "https://eu.wikipedia.org/wiki?curid=272219", "title": "Miguel Ortiz Berrocal", "text": "Miguel Ortiz Berrocal (Villanueva de Algaidas, Malaga, Espainia, 1933 - Antequera, Espainia, 2006) espainiar eskultorea izan zen.\nBiografia.\nArkitekturako ikasketak egin zituen, Madrilen. Gero Italiara joan zen akuarelista-, delineatzaile- eta arkitekto-talde baten laguntzaile gisa lan egitera, eta Parisa geroxeago, ikasketak sakontzeko diru-laguntza bati esker. Italiara itzuli zenean, diseinuaren munduan murgildu zen, altzarigintzan, batez ere, eskultura aisialdietan besterik lantzen ez zuela.\n1957an Parisa joan zen berriro, eta Le Corbusier ezagutu zuen. Harrezkero, alde batera utzi zuen arkitektura, eta eskultura besterik ez zuen egin. Obra handi bat egiten ari zela, zatika proiektatua, zatietako bakoitzak bizitza zuela ohartu zen, eta esperientzia horretatik abiatuta berak eskultura anizkoitza deitu zuena sortu zen. Eskultura-molde berri horren aitzindaria \"Maria de la O\" izan zen, Parisko Bienalean saria irabazitakoa.\nLan aipagarriak: \"David\", \"Goliat\", \"Romeo eta Julieta\", \"Meninak\", \"Sanson\" eta abar. 1984an erakusketa antologikoa egin zuen Espainian. Guztira 176 eskultura jarri zituen erakusgai, gaika sailkatuta: gorputz-enborrak, emakume-irudiak, irudi etzanak eta buruak, animaliak eta pertsonaiak. Ortizen eskultura nabarmenetako bat Picassoren monumentua da, ia 7 metro garai dena. Beste obra askoren artean, aipagarria da, oso ezaguna delako, Goyaren burua, izen bereko zinema-sarietan saritzat ematen dena."}
{"id": "272220", "revid": "512", "url": "https://eu.wikipedia.org/wiki?curid=272220", "title": "Juan Plazaola Artola", "text": "Juan Plazaola Artola (Donostia, 1919ko urtarrilaren 21a -\u00a0 \"ib.\", 2005eko maiatzaren 21a) gipuzkoar elizgizona, ikerlaria , idazlea eta irakaslea izan zen.\nBiografia.\n1936an Jesusen Lagundian sartu zen, eta handik hamabost urtera apaiztu zen. Doktorea zen Parisko Unibertsitatean eta Madrilgo Complutensean. Irakaskuntzaren munduan hasi zen berehala, eta Salamancako Jesusen Lagundiko Giza Zientzien Zentroko errektorea izan zen (1966-1968), baita Deustuko Unibertsitateko Filosofia Fakultateko Estetika irakaslea ere (1964-1974). Gipuzkoako Ikasketa Unibertsitario eta Teknikoetako Filosofia eta Letren Fakultateko Historia eta Arteko katedradun eta dekanoa (1974-1977) izan zen, eta Campus horretako bertako errektore. Gainerakoan, Loiolako Probintziako nagusi probintziala eta Deustuko Unibertsitateko kantzelariordea ere izan zen (1979-1985). Atzerrian ere aritu zen irakasle gonbidatu: Caracasco Andr\u00e9s Bello Unibertsitatean, Mexikoko Iberoamerikarrean eta Alcal\u00e1 de Henareskoan. Sevillako Real Academia de Bellas Artes de Santa Isabel de Hungr\u00edako kidea zen, eta Deustuko Unibertsitateko San Ignacio de Loyola Institutuko lehendakaria. 1964an \"Rese\u00f1a\" aldizkaria sortzearen alde aritu zen, baita 1975ean Donostiako \"Mundaiz\" aldizkaria zuzentzen ere. Hogei liburu inguru kaletaratu zituen, eta 1998an, Eusko Ikaskuntza-Euskadiko Kutxak ematen duten Giza eta Gizarte Zientzien arloko Euskal Herriko \"curriculum vitae\" zientzialari aipagarrienaren saria eman zion."}
{"id": "272221", "revid": "512", "url": "https://eu.wikipedia.org/wiki?curid=272221", "title": "Roque Esteban Scarpa", "text": "Roque Esteban Scarpa (Punta Arenas, 1914ko martxoaren 26a - Santiago, 1995eko urtarrilaren 11) txiletar idazlea izan zen.\nFarmazia eta medikuntzako ikasketak egin zituen, baina literaturako irakasle izan zen unibertsitatean. 1967an Liburutegi, Artxibo eta Museoetako zuzendari eta Liburutegi Nazionaleko zuzendari izendatu zuten. Halaber, Txileko Hizkuntza Akademiako zuzendari izan zen. Batez ere, ikerketa-lanak, antologiak eta saiakerak idatzi zituen, baina baita poesia ere: \"Mortal mantenimiento\" (1942); \"El tiempo\" (1942); \"Luz de ayer\" (1951); \"El dios prestado por un d\u00eda\" (1976); \"Las figuras del tiempo\" (1979); \"El laberinto sin muros\" (1981); \"Variaciones sobre un antiguo coraz\u00f3n\" (1981) eta \"Madurez de la luz\" (1987). Bere liburu inportantenetako bat \"Thomas Mann. Una personalidad en una obra\" (1962, \"Thomas Mann. Nortasun bat obra batean\") da, idazle horren filosofia, literatura eta bizitzaren bilduma bat. Gisa horretako beste asko idatzi zituen: \"El dramatismo en la poes\u00eda de Federico Garc\u00eda Lorca\" (1961); \"Ad\u00e1n expulsado del para\u00edso\" (1966); \"Pedro Olmos y Emma Jauch\" (1977) eta abar. Saiakeren artean, aipagarriak dira \"Presencia visible e invisible de Alemania en Chile\" (1973), \"La casa de los poetas\" (1974), \"La desterrada en su patria\" (1977), eta \"\u00bfQui\u00e9n soy?\" (1977), beste askoren artean. Antologia asko apailatu zituen, eta oroitzapen-liburu bat idatzi zuen: \"Realidad y mito de un hombre cualquiera\". 1980an Literaturako Sari Nazionala jaso zuen."}
{"id": "272222", "revid": "336", "url": "https://eu.wikipedia.org/wiki?curid=272222", "title": "Ousmane Semb\u00e8ne", "text": "Ousmane Semb\u00e8ne (Ziguinchor, Casamance, Senegal, 1923ko urtarrilaren 1a - Dakar, Senegal, 2007ko ekainaren 9a), senegaldar idazlea eta zinemagilea izan zen.\nBiografia.\nArrantzale, igeltsero eta zamaketari aritu zen Marseillan, eta lanbide horietan bere eleberrietarako gai izango zen lan-esperientzia eta militantismo sindikala hartu zuen.\n\"Le Docker noir \"(1956, \"Zamaketari beltza\") etorkinen lan- eta bizi-baldintzak deskribatzen dituen lehenengo eleberrietako bat da. \"\u00d4 pays, mon beau peuple\" (1957, \"O herrialde, nire herri ederra\") eleberrian gudari zahar batek, bere emazte frantsesarekin, bere herrialdera egiten duen itzulera eta bizi dituen arazoak aztertzen ditu. \"Bouts de bois de Dieu\" (1960, \"Jainkoaren egur zatiak\") da Semb\u00e8neren maisulana. Bertan, Dakar-Bamakoko burdinbideetako langileen greba kontatzen du.\nOndoren, kontakizun-bildumak argitaratu zituen, erregimen berrien kritika politikoaren bidetik idatziak: \"Volta\u00efque\" (1962), \"V\u00e9hi Ciosane et Le Mandat\" (1965, \"V\u00e9hi Ciosane eta Agintaldia\"). 1973an, \"Xala\" eleberri sinboliko eta ironiko laburra idatzi zuen. \"Le Dernier de l'Empire \"(1981, \"Azken inperioa\") lanean, berriz, agintariek deskolonizazioaren herentzia onartzeko duten ezintasuna salatzen du.\nZinemagile gisa, bere herrialdearen errealitateak erakusten ditu: \"Borom Sarret\" (1963), \"La Noire de...;\" (1966, \"...ren beltza\"), \"Emita\u00ef\" (1970), \"Ceddo\" (1977). 1992an \"Guelwaar \"egin zuen, Afrikako kaos morala eta politikoa erakusten duen panfleto gogorra."}
{"id": "272223", "revid": "9449700", "url": "https://eu.wikipedia.org/wiki?curid=272223", "title": "Fermin Leizaola", "text": "Fermin Leizaola Calvo (Donostia, 1943ko azaroaren 13a) gipuzkoar etnologo eta espeleologoa da. Aranzadi Zientzien Elkarteko kidea, Eusko Ikaskuntzakoa, Euskalerriaren Adiskideak elkartekoa, Etniker Taldeko idazkaria eta Donostiako San Telmo Udal Museoko Patronatuko batzordeko eleduna da.\nDatu biografikoak.\nDonostian egin zituen oinarrizko ikasketak eta ikasketa teknikoak (analisi kimikoa). Ogibidez obra zibiletako analisi-laborategi bat eraman zuen.\nKarstaren zientziak.\nFamilian mineralogia zaleturik, 16 urterekin Aranzadi Zientzia Elkartera jo zuen Espeleologia Sailean sartzeko; halere, sail horrek aktibitatea ez zuenez, Arkeologia Sailean sartzea proposatu zioten. Han Jose Miguel Barandiaran, Jesus Elosegi, Tomas Atauri, Perico Espada, Louvelli, Angel Laburu, Francisco Fernandez Garcia de Diego edo Jose Juan Iraola bezalako kideekin aritu zen hiru urtez, piezak sailkatzen eta kobazuloetan eginiko indusketetan parte hartzen.\nHaiekin 3 urtez ibili eta gero, Leizaolak Espeleologia Saila berpizteko deialdia egin zuen Gipuzkoako mendi taldeen artean. San Telmoko lokalean 43 bat pertsona bildu ziren; haietako 13ren artean osatuko zuten Espeleologia Sail berria; haien artean Pedro Sistiaga, Juan Cruz Vicu\u00f1a, Jos\u00e9 Carlos Iribarren, Miguel Angel Laburu. Jos\u00e9 Mari Clavero, Jose Antonio Martinez, Juan Antonio Barea eta Leizaola bera. Denbora gutxira, Gipuzkoako Foru Aldundiko Azpiegitura Saileko kide baten proposamenez (Jose Mari Elosegi), Gipuzkoako lurpeko uren prospekzio sistematikoa abiatu zuten, ur edangarri hornikuntzara begira; lan horren truke, Aldundiaren babesa, azpiegiturak eta diru laguntzak eskuratu zituzten. Leizaolak Espeleologia Saila koordinatzeko ardura hartu zuen (Felix Ruiz de Arkauteren lekukoa hartuz), eta aurrerantzean hidrogeologiaz gain karstaren zientzietako beste hainbat arlo lantzen aritu zen, hala nola entomologia, kiropteroak, etnologia, karaitz motak, uraren gogortasuna, hidrotrimetria, kaltzimetria, tenperatura edo psikrometria. Arkauteren eskutik, Larra-Belaguako mendi multzoan eginiko nazioarteko zenbait espeleologia kanpainatan ere parte hartu zuen, besteak beste 1964an San Marti Harriko Leizean munduko sakonera errekorra hautsi zuena. Urte berean, bere taldeak Altxerriko labar-artea aurkitu eta ikertu zuen.\nEspeleologia ikerketan artzain eta baserritarrekin izandako etengabeko harremanak etnografiarekiko interesa areagotu zion; 70eko hamarkadatik aurrera, progresiboki horixe bihurtu zen bere ikergai nagusia.\nEtnografia.\nEtnografiari buruzko hitzaldi asko eman ditu Euskal Herrian eta Euskal Herritik kanpo egindako kongresu eta bilkuretan. Lan ugari eman ditu argitara \"Munibe\", \"CEEN\", \"Pyrenaica\", \"Oarso\", \"Dantzariak\" eta \"Zainak\" aldizkarietan. \"Euskal Herriko Atlas Etnografikoa\" egin zuen Jose Migel Barandiaranen zuzendaritzapean. Jose Migel Barandiaran Saria jaso zuen 1975ean Etor argitaletxeak \"Euskalerriko artzaiak\" izenburupean plazaratu zuen lanari esker. 2009. urtean Gipuzkoako Foru Aldundiak I. Ondare Saria eman zion, kultura-ondarearen ikerketan eta zabalkundean egindako lanarengatik.\nIkerkuntzan eta euskal ondarearen zabalpen-lanetan jarraitu du azken urteotan. Besteak beste, \"Gipuzkoako eskulangintza-Artesan\u00eda en Gipuzkoa\" liburua argitaratu zuen 1997an, eta 1999an, berriz, \"Gipuzkoako artzantza-El pastoreo en Gipuzkoa\", Gema Arrugaeta argazkilariarekin lankidetzan, 35 urteren buruan egindako lana bildu zuen azken horretan. Lan horiez gain, \"Zaharkinak\" izeneko herri-ondarea berreskuratzeko egitasmoa zuzendu du azken urteotan. Aranzadi Zientzia Elkarteko Etnografia Sailaren baitan bideratutako egitasmo hori herriz herri landu da, lekuan lekuko tresna eta altzari zaharrak bilduz, aztertuz eta sailkatuz."}
{"id": "272224", "revid": "58701", "url": "https://eu.wikipedia.org/wiki?curid=272224", "title": "Jos\u00e9 Sanchis Sinisterra", "text": "Jos\u00e9 Sanchis Sinisterra (Valentzia, Espainia, 1940ko ekainaren 28a) antzerkigilea da.\nBizitza.\nFilosofia eta letrak ikasi zituen Valentziako Unibertsitatean, eta unibertsitate horretako Antzerki Gela eta Seminarioa sortu zuen. Sanchisek ohiko antzerki-arauak eta kodeak hausten ditu; ez du inoiz arrakasta erraza bilatzen: ikusgarritasunetik aldendurik mamira jotzen du. Brecht, Beckett eta Latin Amerikako antzerkiaren eraginak nabarmenak dira haren lanetan. Sanchisen lan asko inguru baztertu eta arriskutsuetan girotuta daude; gaur egun Espainia eta Kolonbian aritzen da aldi berean. Sanchisek antzerki independentearen barruan egindako lana garrantzi handikoa izan zen.\n1977an Bartzelonan \"Teatro Fronterizo\" sortu zuen eta, 1989an, Beckett aretoa. Berriemailea izan da \"1er Acto\" aldizkarian, Cadizko Iberoamerikar Jaialdiko zuzendaria 1993an, eta Bartzelonako Antzerki Institutuko irakaslea. Espainiako Antzerki Sari Nazionala eman zioten 1990ean.\nSanchisen lan ugarien artean aipatzekoak dira: \"T\u00fa, no importa qui\u00e9n\" (1962, \"Zu, berdin dio zein\"), \"La leyenda de Gilgamesh\" (1977, \"Gilgamesheko elezaharra\"), \"La noche de Molly Bloom\" (1980, \"Molly Bloomen gaua\"), \"El gran teatro natural de Oklahoma\" (1980-82, \"Oklahomako antzerki natural handia\"), \"Informe para ciegos\" (1980-82, \"Txostena itsuentzat\"), \"Conquistador o el retablo de El Dorado\" (1984, \"Konkistatzailea edo El Doradoko erretaula\") eta \"\u00a1Ay, Carmela!\" (1986, Carlos Saurak zinemara eramana). 2000 eta 2005. urteetan Max Saria irabazi zuen \"El lector por horas\" eta \"El cerco de Leningrado\" antzezlanengatik, hurrenez hurren."}
{"id": "272225", "revid": "336", "url": "https://eu.wikipedia.org/wiki?curid=272225", "title": "Jan Timman", "text": "Jan Timman (Delft, 1951ko abenduaren 14a) holandar xake-jokalaria da.\nZortzi urterekin ikasi zuen xakean, beste xake-jokalari handi batzuk jokalari aditu ziren adinarekin. Batxiler-ikasketak amaitu ondoren, matematika-ikasketak egiten hasi zen unibertsitatean, baina amaitu gabe utzi zituen. Soldadutzari uko egiteatik kartzela-zigorra ezarri zioten, eta inkonformista eta bohemio ospea hartu zuen. 1974an maisu handien mailara iritsi zen. Jokalari irregularra izan zen hasieran; garaipen eta porrot handiak izan zituen, harik eta, ezkondu ondoren (1978), bere bizimodu bohemioa alde batera utzita, bere jokatzeko moduan sakontzen hasi zen arte. Mendebaldeko maisu handien artean onena izan zen, sobietarren monopolioa hausteko gauza izan zen bakarra. 1987. urtetik aurrera munduko sailkapeneko aurreneko tokietara iritsi zen. 1990ean hautagaien txapelketako finalera iritsi zen lehenengo aldiz, baina ezin izan zuen Anatoly Karpov menderatu. 1992ko apirilean berriro iritsi zen finalera, final zortzirenetan Robert Hubner alemana, laurdenetan Viktor Kortxnoi errusiarra (Suitzako herritartasuna hartua, baina), eta final-aurrekoetan Arthur Yusupov errusiarra menderatu ondoren. Hautagaien txapelketako finalean Nigel Short ingelesak mendean hartu bazuen ere, FIDErekin izandako desadostasunak tarteko, orduko munduko txapeldun zen Gari Kasparovek eta Shortek FIDEz kanpoko munduko xake txapelketa jokatzera erabaki zuten eurek sortutako PCAren babespean, eta ondorioz FIDEk bi jokalariok kanporatu eta FIDEren munduko txapelketa Timmanek eta Anatoli Karpovek jokatu zuten 1993an; bertan Karpovek Timman garaitu zuen (12\u00bd\u20138\u00bd). Munduko xake-aldizkari onenaren erredakzioan lan egin du \"(New in Chess) \"eta xake-jokoari buruzko hainbat eta hainbat artikulu eta liburu idatzi ditu. Gaur egun, Timmanek xakean jokatzen jarraitzen du."}
{"id": "272226", "revid": "336", "url": "https://eu.wikipedia.org/wiki?curid=272226", "title": "Edward Albee", "text": "Edward Franklin Albee (Washington Hiria, AEB, 1928ko martxoaren 12a - Montauk, New York, 2016ko irailaren 16a) estatubatuar antzerkigilea izan zen.\nBiografia.\nHaurtzaroan Reed A. Albee antzerkiko enpresaburuak semetzat hartu eta, besteak beste, Hartfordeko Trinity College ikastetxean ikasi zuen, Connecticuten.\nLehen antzezlana, \"The zoo story\" (1958, \"Zooaren historia\"), hiru astetan idatzi zuen. Lan horretan ez ezik, \"The death of Bessie Smith\" (1959, \"B. Smithen heriotza\"), \"The American Dream\" (1960, \"Amets amerikarra\") eta batez ere \"Who\u00b4s afraid of Virginia Woolf?\" (1962, \"Nor da V. Woolfen beldur?\") antzezlanean, Estatu Batuetako gizartearen kritika zorrotza agertzen da.\nAlbeeren lehen lanek teatro absurdoaren gaiak ukitzen dituzte, eta bertako pertsonaiek elkarrekin harremanak izateko edo era adierazgarrian komunikatzeko ezintasuna edo gogorik eza azaltzen dute. Geroko obrek, \"Box\" (1968, \"Kutxa\"), \"All Over\" (1971, \"Leku guztietan\")..., abstraktuagoak eta metafisikari emanagoak izanik, ez zuten lehengoek adinako arrakastarik izan, baina agintearen aurkako protesta-mugimenduaren ildotik, absurdoaren teatroaren barnean kokatzen dira.\n1977an, Vladimir Nabokov eleberrigile errusiar-amerikarraren \"Lolita\" eleberria egokitu zuen antzerkirako, \"The Lady from Dubuque\" (\"Dubuqueko dama\") izenburupean, eta hiru aldiz (1967, 1975 eta 1994an) irabazi du antzerki arloko Pulitzer saria: \"Oreka hauskorra\" (1966), \"Seascape\" \"(Itsas paisajea), \"eta \"Hiru emakume garai\" (1991) antzezlanekin, hain zuzen."}
{"id": "272227", "revid": "28807", "url": "https://eu.wikipedia.org/wiki?curid=272227", "title": "Edward Franklin Albee", "text": ""}
{"id": "272229", "revid": "56334", "url": "https://eu.wikipedia.org/wiki?curid=272229", "title": "George Herbert Hitchings", "text": "George Herbert Hitchings (Hoquiam, Washington, 1905eko apirilaren 18a - Chapell Hill, Ipar Carolina, 1998ko otsailaren 27a) estatubatuar farmakologoa izan zen, 1988an Medikuntzako Nobel Saria jaso zuena.\nBizitza.\nWashington eta Harvarden egin zituen ikasketak. Biokimika Ikerkuntzako sailaren zuzendari izan zen Burroughs-Wellcomen (Ipar Carolina), 1968 eta 1984 bitartean, eta Farmakologiako irakasle Brown Unibertsitatean (1968-1980), Duken (1970) eta Chapen Hillen (1972). 1942an konposatu purinikoen taldearen farmakologia ikertzeko programa bat hasi zuen. Hitchingsek proposatu zuen purinak, zelulen metabolismoan hartzen duten lekuagatik, zenbait eritasun kontrolatzeko erabil zitezkeela. 1951n 6-merkaptopurina (6MP) sintetizatu eta esperimentatu zuen. Konposatu hori DNAren sintesiaren inhibitzailea da, eta zenbait minbizi tratatzeko aplikatzen hasi zen. Aurrerago frogatu ahal izan zen bezala, 6MPk antigorputzen sorrera inhibitzen zuen untxien organismoan. 1960an, aurrekoekin lotutako konposatu bat erabili zen, imurana, giltzurrun-iniplanteetan gorputzak errazago onar zezan organo berria. Aurrerago, alopurinola aurkitu zuen, azido urikoaren produkzioa eragozten duen konposatu bat; beraz, hezueria tratatzeko erabiltzen da. Hitchingsek prestatutako beste konposatu batzuen artean, aipagarria da, adibidez, daraprima, malariaren kontrakoa; eta trimetoprima, bakterioen aurkakoa. 1988an, Medikuntza eta Fisiologiako Nobel saria jaso zuen, James Whyte Black eta Gertrude B. Eliotekin batera."}
{"id": "272230", "revid": "137486", "url": "https://eu.wikipedia.org/wiki?curid=272230", "title": "Madame Sta\u00ebl", "text": "Anne-Louise Germaine Necker (Paris, 1766ko apirilaren 22a \u2013 Ib., 1817ko uztailaren 14a), Sta\u00ebl Holsteingo Baronesa, Madame de Sta\u00ebl [stal] bezala ezagutua, idazle, filosofo eta tertuliakide frantziarra izan zen, jatorriz ginebrinoa. Bere ideia politikoengatik eta saiakerengatik nabarmendu zen: bai kutsu feminista eta kutsu prerromantikoa zuten bere eleberri sentimentalengatik (Delphine eta Corinne), bai kritika kultural eta konparatistako bere bi lan zabalengatik (De la litt\u00e9rature eta De l 'Allemagne) Europan azkar hedatu ziren. Uste zuen adimen femeninoa gizonezkoena bezain indartsua zela eta sentsibilitate handiagoa zuela, emakumeak gizonak bezala hezia izatea eta senar-emazteen arteko harremana berdintasunean garatzea eskatu zuen, konbentzioak gorrotatzen zituen.\nEuropa modernoaren ama espiritualtzat hartzen da, eta literatur lan ausartak egin zituen eleberrien, saiakeren eta ikerketa historiko eta kritikoen artean. Azken horiek, gaur egun, literatura konparatuko azterlanen aitzindaritzat jotzen dituzte.\nErromantizismo alemanaren dibulgatzailea Frantzian, mugimendua ezagun egin zuen De l 'Allemagne-n (1813-1814) ordura arte herrialdean ia ezezagunak ziren aleman hizkuntzako egileen lanak argitaratuz. Horrela, bidea ireki zion erromantizismo frantsesari, lehen erromantizismo alemaniar eta ingelesetatik zuzenean inspiratua. Bere obra nagusiak fikziozko lanak dira, non gizarte murrizketen biktima diren emakumeak irudikatzen dituen: Delphine (1802) eta Corinne ou l 'Italie (1807).\nHiru saiakera filosofikorekin lortu zuen bere ospe literario eta intelektuala:\n\"- Lettres sur les ouvrages et le caract\u00e8re\" de Jean-Jacques Rousseau (1788)\n\"- De l 'influence des passions sur le bonheur des \u0627us et des nations\" (Pasioek gizabanakoen eta nazioen zoriontasunean duten eraginaz) (1796)\n\"- De la litt\u00e9rature consid\u00e9r\u00e9e dans ses rapports avec les institutions sociales\" (Gizarte-erakundeekiko harremanetan aintzat hartutako literaturarena) (1800)\nProtestante ginebrinoen familia aberats batean jaioa, Germaine Jacques Necker bankariaren (geroago Luis XVI.aren Finantza ministro izango zena) eta Suzanne Curchoden (jatorriz Suitzako Vaud kantoikoa) alaba izan zen. Amaren (Georges Louis Leclerc, Marmontel, Melchior Grimm, Edward Gibbon, Guillaume-Thomas Raynal eta Jean-Fran\u00e7ois de La Harpe) literatur aretora joaten ziren intelektualen arteko giroan hazi zen.\n1786an ezkondu zen Eric Magnus de Sta\u00ebl-Holstein (1749-1802) baroiarekin, Suediako Gustavo III.a erregearen enbaxadorearekin, bera baino hamazazpi urte zaharragoa. Bere emaztearen aberastasunari esker, eskandinaviar diplomazialariak bere aberriaren irudia frantsesen begietara goratzen duen bizi-trena eraman ahal izan zuen. Bikotea 1800. urtean banandu egin zen.\nSta\u00eblen baronesa bihurtuta, bizitza sentimental asaldatua izan zuen. Bertan, Fran\u00e7ois de Pange idazle eta kazetari liberalarekin izandako harremana nabarmentzen da, Frantziako Iraultzaren eta 1789ko idealen aldeko ideiak partekatu baitzituen, eta harreman gatazkatsua izan baitzuen Benjamin Constant frantziar-suitzar idazle eta politikariarekin, 1794an ezagutu baitzuen.\n1792an, monarkia konstituzional bati buruz zituen ideiek iraultzaren maisuek beldurtzen zuten oposiziogiletzat hartzen zuten, eta hainbatetan, senarraren diplomatiko estatusa gorabehera, Suitzan babestu behar izan zuen aitaren etxean.\nNapoleon Bonapartek bere politikarako oztopotzat jotzen zuen Frantziatik kanporatua, Suitzan kokatu zen familiaren Coppet gazteluan eta handik \"Delphine\" (1802), \"Corinne ou l 'Italie\" (1807) eta \"De l' Allemagne.\"\n1800ean senarrarengandik bananduta, 1802an alargundu zen, eta 1811n berriz ezkondu zen Albert de Rocca ofizial suitzar gazte batekin, eta Parisko egongela ireki zuen Borboiko etxea zaharberritzeko. 1817an hil zen, Decazes dukearen etxean dantzaldi batean paralisia izan eta gutxira, \"Consid\u00e9rations sur les principaux \u00e9v\u00e9nements de la R\u00e9volution fran\u00e7aise\" (1818an argitaratu zen hil osteko lana) amaitu gabe utziz.\nBiografia.\nHaurtzaroa.\nGermaine Necker Parisen jaio zen Michel-le-Comte kalean, 1766ko apirilaren 22an. Kalbinismoko artzain baten alaba zen bere amak hezia, kalbinismoaren erlijio-ikuskera erlijiosoetan. Rousseauren sistemaren aurkako hezkuntza jaso zuen, ideien garapena zentzumenetatik abiatuta iristen zela uste baitzuen. Germaineren amak, materialismoaren aurka bere forma guztietan, uste zuen garrantzitsua zela adimena lantzea ideien jariakortasun goiztiarrerako, adimena trebatu ezean nagi bihurtzen zela konbentziturik.\nGermaineren gizarte-bizitzarako zaletasuna eta familiak politikarako duen interesa Frantziarekin lotuago daude. Oso gazte, hamalau urte besterik ez zituela, bere zirkulua zeukan, eta bazekien bere amaren egongelako gonbidatuekin hitz egiten, zeinak heziketarik onena emateaz arduratu baitzen. Ingelesa eta latina ikasi zituen, dantzaren eta musikaren artea, errezitazioa eta ahoskera, eta sarritan joaten zen antzerkira. Horrek guztiak (bere erudizioagatik eta kulturagatik) neska desberdin bihurtu zuen.\nAitaren ospeak bere garaiko Europako aristokraziaren zein intelektual ilustratuen ateak ireki zizkion. Gurasoek ez zuten suhi katolikorik nahi, baina protestante gutxi zegoen noblezia frantsesaren artean. Eta han ibiltzen ziren suitzar lagunak probintziazaleegiak iruditzen zitzaizkien. Erregegai asko baztertu zituen: Axel de Fersen, Suediako enbaxadorea, Monsieur de Mecklembourg, Louis de Narbonne, gerora bere maitaleetako bat izango zena, eta William Pitt britainiarra ere ezagunenen artean daude. Azkenean, Sta\u00ebl-Holsteingo baroia izan zen aukeratua, Suediako enbaxadorea eta hamazazpi urte zaharragoa. Hamahiru urte besterik ez zituen ezkontza adostu zenean. Zenbait urtez ezkontzaren zain egon ondoren, Suediako enbaxadako kapera luteranoan ospatu zen 1786ko urtarrilaren 17an. Ezkondu zen egunean, izena aldatu zitzaion, eta Germaine de Sta\u00ebl bihurtu zen.\nSenar-emazteek lau seme-alaba izan zituzten: Gustavine (1787 - 1789), Gustavo III.a Suediako erregea aitabitxia, Auguste (1790 - 1827), Albert (1792 - 1813) eta Albertine, Broglieko dukesa izango zena (1797 - 1838). Gustavinen aita Sta\u00eblen baroia izan zen, baina Auguste eta Albert Louis Marie de Narbonne-Lara jeneral frantsesarekin izandako adulteriozko harremanean jaio ziren, eta susmoa dago Albertine Benjamin Constant-en alaba zela. Albert de Roccarekin izandako bigarren ezkontzatik Louis-Alphonse Rocca jaio zen (1812-1838).\nGaztaroa.\nBere ezkontza konpondua ez zen maitasunez egindako ezkontza izan, ezta ezkontza zoriontsua ere, eta neska gazteak zoriona aurkitu nahi izan zuen ezkontza-etxetik kanpo. Bere bizitza, ordutik aurrera, zoriontasun baten etengabeko ikerketa izango da, eta, bestalde, beti ihes egingo dio. Senarrak, dirurik gabe, Suediako enbaxadore izendatu zuen eta 25.000 liberako pentsio erosoa eman zion.\nBere amak bezala, areto bat ireki zuen Suediako hotelean, Bac kalean. Bertan, bereak bezalako ideia berriak zituen belaunaldi berri bateko ordezkariak hartzen zituen, Ameriketako Estatu Batuetako Independentzia Gerraren garaikideak, baita bertan parte hartu dutenak ere: la Fayette, Noailles, Stanislas de Clermont-Tonnerre, Condorcet, Fran\u00e7ois de Pange eta berak bere garai hartan gehien maite izan zituen hiru gizonak, bere lehen lagun handia zen Narencne: Estatu Batuetako erbestetik itzultzen lagunduko du eta bizitza osoan harreman epistolarra izango dute.\nIraultza.\nIngalaterran askatasunaren adierazpenik onena ikusirik, Ilustrazioaren ideiek markatutako Rousseauren irakurle sutsua Frantziako Iraultzaren aldekoa da, eta 1789ko maiatzaren 5ean Estatu Orokorren irekierara joan zen. Hala ere, 1792tik aurrera egoera zaila bihurtu zen. Monarkia konstituzionalaren ideia babestuz, errepublika baten aldekoengandik zein absolutistengandik urruntzen da, eta 1793an erbesteratu behar du.\nIngalaterran babesten da, non, hilabete batzuetarako, bere egongelan ibiltzen ziren lagun batzuekin topo egiten duen. Ordutik aurrera, erbesteak markatzen du maiz bere bizitza.\nSuitzan Fran\u00e7ois de Pangerekin maiteminduko da. Baldintza zailetan emigratu du eta bizirik irauteko editore bihurtuko du. Adiskide zintzoa izango da kritikari objektibo eta zorrotza, izaera delikatu eta zuzenekoa, baina Germaineren sentimendu grinatsuei ez dagokie hori. Bere iloba Anne-Louise Domangevillekoak gillotinatik ihes egin zuela eta Robespierre erori ondoren askatu zutela jakin zuenean, Frantziara itzuli eta berarekin ezkonduko da. Hilabete batzuk geroago hil egingo da, eta Domangevilleko Anne-Louise hirugarren aldiz ezkonduko da, Germaineren gaitzespenak piztuz.\nGermaine ere Frantziara itzuli zen, eta irailean argitaratu zituen bere \"R\u00e9flexions sur le proc\u00e8s de la Reine\" (Erreginaren prozesuari buruzko gogoetak). Maria Antonieta erreginaren defentsarako alegatu bat da, emakumeei zuzendua. Bertan, \"Emakume izaeraren miseriak\" salatzen ditu, eta zalantzan jartzen du subiranotasunaren aurka egindako salaketen atzean ezkutatutako misoginia. Era berean, erabakitzen du bere literatura-lan propioak argitaratzea, garai bateko dekorazioa alde zoragarri batetik gaitzetsiz, eta antzinoz.\nGermaine ere Frantziara itzuli zen, eta irailean argitaratu zituen bere \"R\u00e9flexions sur le proc\u00e8s de la Reine\" \"(Erreginaren prozesuari buruzko gogoetak)\". Maria Antonieta erreginaren defentsarako alegatu bat da, emakumeei zuzendua. Bertan, \"Emakume izaeraren miseriak\" salatzen ditu, eta zalantzan jartzen du subiranotasunaren aurka egindako salaketen atzean ezkutatutako misoginia. Era berean, erabakitzen du bere literatura-lan propioak argitaratzea, garai bateko dekorazioa alde zoragarri batetik gaitzetsiz.\nNapoleon.\nNapoleonekiko gogo iraultzailetik desengainu eta gorroto garbira igaro zen Sta\u00ebl. 1813an James Galifferi idatziko dio: \"Gizon bat gutxiago, eta munduak atseden hartuko luke\". Baina hasieran sutsua zen. 1798ko urtarrilaren 3an, Talleyrandek Bonaparte jeneralarekin elkarrizketa bat lortu zion, non berak liberal bat ikusten zuen iraultzaren benetako ideala garaitzera deitua. Gero, behin baino gehiagotan biltzen da berarekin, eta eragozpenak ere eragiten dizkio; Napoleonek setio hori nabaritzen du. Txundituta, galderaz betetzen zaitu: \"-jenerala, zein da zuretzat emakumerik garrantzitsuena? - Haur gehien dituena, andrea\" erantzun zion. Horrek txundituta utzi zuen. Egia esan, Napoleon ez zen hartaz fio, eta honela idatzi zuen:\"Talentu handiko emakumea zen, izpiritu handikoa, oso dotorea: bere obrak bere horretan geratuko dira. Anbizio handia zuen, eta hain zen aztoragarria, hain sediziosoa, non berari buruz esan baitzitzaion gai zela bere lagunak itsasora botatzeko, itotzear zeudenean salbatu ahal izateko. Ez zuen merezi emakume gaiztoa deitzea, baina zurrunbilotsua zela eta eragin handia zuela esan zitekeen.\"Madame de Sta\u00eblek bere ilusioak galdu zituen 18ko estatu-kolpearen eta VIII. urteko Konstituzioaren aldarrikapenaren ondoren. Askok klandestinitatean bizitzen hasi behar dute, eta debekatuta dute filosofia politikoko lanarekin jarraitzea. Isiltasunean babestu beharrean, ospe handia ematen dioten eleberriak argitaratzen ditu, baina areagotu baino egingo ez den erbestealdia ere hasten du.\nErbestea.\n1801ean Konkordatua Erromarekin sinatzeak madame Sta\u00eblen haserrea eragingo du; eta Napoleonen atzean egindako maniobrek Enperadorea erbesteratzera behartuko dute:Konkordatua egin zenean, zeinaren aurka Sta\u00ebl andrea haserre baitzegoen, aristokratak eta errepublikarrak bildu zituen berehala nire aurka. \"Une bat besterik ez duzue\", esaten zien oihuka, \"Bihar berrogei mila apaiz izango ditu tiranoak bere zerbitzura\". Azkenean, neure pazientziaz neurriz gain baliatu ondoren, erbesteratu egin nuen. Bere bizitokia nire aurkako benetako armategi bihurtu zen...Prozesua Delphine (1802) eleberriaren argitalpenarekin hasten da. Eleberri horretan bere garaiko gai politiko eta sozialak, garaiko anglofilia, protestantismoak katolizismoarekiko zuen nagusitasuna eta dibortzioa nahasten dira, zeinak argi eta garbi salatzen baitu emakumeen egoeraren atzerakada ikuspuntu guztietatik, Iraultza gorabehera, familia patriarkalean duten posizioak kondenatutako emakumeen zailtasunak. Testu hori ez zaio gustatzen Napoleoni, dagoeneko enperadorea denari, eta hari zor zaio Frantziako Kode Zibil errepresibo bat, gizonezkoen tutoretzapean kokatzen dituena, Iraultzarekin lortutako eskubideak eta aurrerapenak galtzeko moduan, eta mende bat baino gehiago beharko dute berreskuratzeko. Baina Enperadorearen kritikak eta haren aurkako etsaitasuna gorabehera, eleberria arrakasta handia izan zen Europa osoan.\n1802an alargundu zen, eta harreman luzea izan zuen Benjamin Constantekin. 1794an ezagutu zuen, eta erbestean lagundu zion. Jatorriz Vaud kantonamendukoa da, bera bezala, eta protestantea ere bai, baina Parisen bizitzea maite zuen. Harreman sentimental luzea -1808ra arte- eta gatazkatsua izango dute. \"Nik ez nuen horrelakorik ikusi munduan\", idatzi zuen, \"Biziki maitemindu nintzen. \" Baina Sta\u00ebl andreak dena kontrolatu nahi izateak eta Constanten iruzurrek banandu egiten dituzte, Madame de Sta\u00eblek uko egiten dion ezkontza-eskaera baten ondoren.\n1803ko amaieratik 1804ko udaberrira, Madame de Sta\u00ebl eta Benjamin Constant elkarrekin joan ziren Alemaniara, eta printzeen gorteetan estatuburu gisa hartu zuten. Alemana ikasi zuen eta artista askorekin bildu zen, besteak beste, Schiller edo Goetherekin. Frantzian ezezaguna den literatura bat deskubritzen du, frantsesak agerian uzten dituena \"De l 'Allemagne\" lanarekin. Bertan, Alemania sentimental eta xaloa deskribatzen du, eta irudi horrek eragin handia izan zuen frantsesek XIX. mendean Alemaniari buruz izan duten begiradan.\nCoppepera hilzorian zegoen aitaren burura itzuli ondoren, 1804. urtearen amaieran Italiara bidaiatu zuen Schlegel eta Simonde de Sismondi idazle suitzarrarekin batera. Bidaia honek bere lanik ospetsuenetako bat idazteko inspirazioa eman zion, Corinne edo Italia. \"Espiritu europarra\" izan behar da. 1805ean, Europa Napoleonikoan bizi daitekeen Coppet gaztelura itzulita, independentziaren bila dabilen heroia bilaketa horretan hiltzen den eleberria idazten hasi zen. Fran\u00e7ois de Pange zenarengan inspiratzen da Oswald pertsonaia sortzeko. Coppet enpresara eraman zuen bere \"saloia\", eta bertan Coppet Taldearen inguruan orbitatzen ari diren Europako pertsona ospetsu eta intelektualak ere hartu zituen.\nBenjamin Constant Juliette R\u00e9camier bere lagunik onenarekin maiteminduko da, ez dagokion pasio batean. Mdame Sta\u00eblek honela dio: \"Ezinezkoa maite duen gizona. \" Madame R\u00e9camier ere salonni\u00e8re ospetsua zen, eta Carmen Bravo-Villasanteren testigantza duen gutun kartsuak trukatu zituen Sta\u00eblekin.\n1811n bigarren aldiz ezkondu zen Albert de Roccarekin, suitzar jatorriko ofizial gaztearekin, eta seme bat izango du berarekin.\n\"De Alemania\" 1810ean argitaratu ondoren (Frantziako edizio osoa suntsitu zuen polizia inperialak), Napoleonek bahitutako eta 1814ra arte Frantzian argitaratu gabeko obra, Madame de Sta\u00eblentzat benetako \"erbestealdi urteak\" hasi ziren, Enperadorearen aurkako bere panfleto bortitza argitaratzeak eragindakoak.\nIhes egiten du oraindik bizirik dauden bi semeekin eta Albert de Rocca senarrarekin. Ingalaterrara iristeko zain, Errusia zeharkatu behar du eta San Petersburgon geldialdia egiten du. Bertan etorkizunerako oharrak hartzen ditu \"De la Russie et des royaumes du Nord\", hil ondoren argitaratuko den liburua. Han aurkitzen du vom Stein baroia ere, Napoleonen aurkari sendoa. Stockholmon babesten da Bernadotterekin, Suediako tronurako oinordeko printze bihurtua, eta Napoleonen aurkako aliantza baten inspiratzailea da, protagonismo politikoa bereganatuz.\n1813an iritsi zen Ingalaterrara, eta Londresen dago, hurrengo Luis XVIII.aren ondoan. Monarkia konstituzionala ezartzeko gai den subiranoa ikusi nahi du. 1814an itzuli zen Frantziara, Napoleon erori ondoren, Sapho argitaratu ondoren. Bertan, oinazez eta maitasunez hiltzen den emakume bikain eta ulertezinaren gaiari heldu zion berriro, eta \"R\u00e9flexions sur le suicide.\"\nAzken urteak.\n1816ko neguan Parisera itzuli zen azkenekoz, eta han erregeak, ministroak eta jeneralak hartu zituen. Eragin handiko emakumeak ezagutu ez dituen Europa batean, zenbait subirano eta kuttun izan ezik (Pompadourreko markesa, adibidez), Madame de Sta\u00eblek benetako anbizio politikoa du Napoleonen kontseilari bihurtzea espero zuelako. Borrokalaria eta oposiziotik propagandista aktiboa da. Napoleonen lehen erbestealdian, Borboien aliatua izan arren, enperadoreari hilketa-saio baten berri ematen dio, eta honek, kausarako berreskuratzeko, aitak altxorrari emandako kopuru bat itzultzeko konpromisoa hartzen du. Josefinari bisita egin zion, oso gaixorik baitzegoen, Malmaisongo gazteluan, enperadorearekin hitzartutakoa eskatzeko.\nGaruneko odoljario baten ondorioz hil zen 1817ko uztailaren 14an, Victor de Broglie suhiaren besoan bermatuta. Gurasoekin batera lurperatu zuten Coppet gaztelutik hurbil dagoen hilerri bateko kaperan.\nLegatu.\nHistoria literarioak emakume sentimental, posesibo eta tiranikoegi baten irudia uzten du adiskidetasunean eta maitasunean. Batez ere, aitzindaria da arlo askotan: literaturan Pierre Letourneurrek sartutako \"erromantizismo\" hitza zabaltzen da Frantzian. Bere eleberrietan emakumeak beren nortasuna baieztatzea eragozten dieten gizarte-murrizketen biktima gisa aurkezten ditu. Guztientzako eta bere buruarentzako zorion-eskubidea aldarrikatzen du. Zorionerako eskubidearen baieztapen hori, maitasunerako eskubidearekin nahasten dena, George Sandek jasotzen du. Madame de Sta\u00ebl emakume modernoa da Europan, zentzu guztietan ibiltzen da eta asko deskribatzen du.\nParisen, bere oroimena udaletxearen hegoaldeko lorategian dagoen estatua batekin ohoratzen da.\nLiteratura eta jendartearekin bere harremana.\nMadame de Sta\u00ebl historiako emakumerik garrantzitsuenetakotzat jotzen da Ilustrazioaren idealengatik, politika iraultzailengatik, korronte filosofiko eta literarioengatik, erromantizismoagatik eta emakumeen idazketagatik. Horren ondorioz, pertsonaia berritzaile bihurtzen da, literaturari, niaren eta gizartearen arteko harremanari eta emakumeak gizartean duen zereginari buruzko eztabaida garaikideetan parte hartzen duelako.\nSta\u00eblek, iraultzaren hizkuntza erabiltzean, literarioa zena politiko bihurtzen zuen, bere lan teoriko eta fikziozkoetan erabiltzen zuen eredua. Hala ere, hori dela eta, zentsura jasan zuen klasizismoaren edo gustu onaren murrizketengatik, nahiko zorrotzak baitziren literatura-arauekin, baina berarentzat naturaren aurkakotzat jotzen zituen, horregatik zalantzan jarri zuen gizartearen, politikaren eta erakundeen zeregina, gizabanako gisa pertsonen askatasuna, berdintasuna eta ongizatea mehatxatzeko aitzindariak zirelako. Erromantizismoan, kezka handiagoa sortzen hasi zen gizabanakoaren esperientzia eta sentimenduengatik. Sta\u00ebl arau klasikoetatik urrundu zen arren, burgesiaren eguneroko esperientziaren bidez hasi zen fikzio sentimentala erabiltzen, hau da, bizitza zen bezala deskribatzen, dotoreziaz, erraztasunez, sakontasunez eta moraltasunez. Sentimendu hori femeninoari zegokion batez ere.\nEmakumea gizartean irudikatzeak garrantzi handia hartzen du bere bi eleberrietan: \"Delphine\" (1802) eta \"Corinne\", ou l 'Italie (1807). Eleberri horiek emakumearen emozioen borroka defendatzen dute konbentzio eta itxaropen sozialen botere handiaren aurka, batez ere esparru patriarkalean. Delphinen, Sta\u00eblek gizartearen eta hizkuntzaren artean dagoen bidegabekeriari buruz dituen iritziak praktikan jartzen dira, emakumeei gizartean ezartzen zaien papera zalantzan jartzeko. Zoritxarrez, emakumeen egoera bere testuetan gudu galdu bat bezala deskribatzen dira. Corinnen, aldiz, heroi erromantikoaren bertsio femeninoa sortzen du, garai hartan ezohikoa zena, emakumea gizona baino baxuagotzat hartzen baitzen.\nFikzioari buruzko saiakeran, Sta\u00eblentzat gizakiak bi trebetasun desberdin ditu: arrazoia eta irudimena. Irudimena da garrantzitsuena. Lehenik eta behin, arrazoimenak ezin du gogamena edo bihotza bakarrik ase, zehaztasun metafisikoa ezin baitzaie gizakiaren emozioei aplikatu, hau da, gizakiek entretenimendua eta plazera behar dituzte. Irudimenetik abiatzen diren fikzioek, ordea, plazera emateaz gain, gure ideia moraletan ere eragiten dute, eta gida bihur daitezke.\nHiru fikzio mota daude Sta\u00eblen arabera:\nBerarentzat fikzio errealista edo naturala da bizitza den bezala hartzen duena eta, beraz, hiruretan erabilgarriena dena. Fikzio mota honetan, ez ditu tragediak eta komediak barne hartzen, baizik eta eleberri modernoan zentratzen da, ohiko sentimendu arruntak zehatz jaso eta deskriba ditzakeen bakarra baita. Eleberria norbanakoaren moraltasunean eragin handienetakotzat jotzen da, moral publikoa determinatzen duena. Eleberriari eragiten dion objekzio bat da historiak gizakien grina desberdinak ere erregistra ditzakeela, baina Sta\u00eblek defendatzen du historiak ez duela pertsonen bizitza modu indibidualean ukitzen, baizik eta nazioetan aplikatzen direla, eta, beraz, historiak eskaintzen duen morala ez da argia, eta alde batera uzten ditu zoriontasuna eta miseria pribatuak, nobelak ez bezala, zeinak pertsonaiek eta sentimenduek inpresio moral handia eta bizitasuna eragiten baitute. Eleberrien aurkako beste eragozpen bat errealitatea faltsutzen dutela da. Hori egia bada ere, Sta\u00eblentzat, eleberri onek \"giza bihotzaren barne-barneko ulermena\" ematen dute. Gertakari komun baten istorio xeheegiak sinesgarritasuna gutxitzen dio, handitu beharrean. Gure irudikapenak ere oreka izan behar du, eta fikzioak duen egia bakarra, sortzen duen inpresioa da.\nLaburbilduz, eleberriak, jendea hunkitzeaz gain, grina negatiboak saihesten ere laguntzen du, horiek ezagutzea eta aztertzea ahalbidetzen duelako. Azkenik, \"La literatura y su relaci\u00f3n con la sociedad\" (1800) saiakera literatur historiaren sorrera markatzen duen obratzat hartzen da, Europa modernoaren panorama intelektuala deskribatzen du eta Mendebaldeko literatura konparatuaren azterketa oso bat eskaintzen du, Argien mendetik Erromantizismoaren mendera. Lan honetan erlijioak, ohiturek eta legeek literaturan duten eragina eta literaturak erlijioan, ohituretan eta legeetan duena zein den jakitea da bere ideia. Berak pentsatu eta transmititzen du, ez dela behar beste ikertu giza ahalmenak nola garatu diren Homerorengandik gaur egunera arte konposatutako genero guztietako obra ospetsuen bidez.\nMadame de Sta\u00eblek gizonei zein emakumeei zuzendutako \"ilustrazioa\" kontzeptua garatzen lagundu zuen, alemaniar literatura Europan sartu zuen eta gaur egun literatura konparatua deitzen duguna defendatzera animatu zuen. Gainera, filologia eta historia literarioa sortzen ditu aldi berean, idazlea eta bere obra bere egoera historikoan ulertu behar direlako ideiarekin bat datozenak."}
{"id": "272231", "revid": "28807", "url": "https://eu.wikipedia.org/wiki?curid=272231", "title": "Anne-Louise Germaine Necker", "text": ""}
{"id": "272232", "revid": "512", "url": "https://eu.wikipedia.org/wiki?curid=272232", "title": "Pedro Berruguete", "text": "Pedro Berruguete (Paredes de Nava, 1450 inguruan - \u00c1vila, 1504 inguruan) Espainiako eskultore eta margolaria izan zen. XV. mendearen bigarren erdiko artistarik nabarmenetakoa zen. 1477 inguruan Italian izan zen, Urbinon, Federiko da Montefeltro dukearen zerbitzuan, Ganteko Justok hasitako lanari jarraia ematen. Antza denez, haren eskutik atera ziren dukearen gelako \"Gizon Ospetsuak\" saileko 28 irudimenezko erretratuetako gehienak. Halaber, bereak bide dira \"Dukearen eta semearen erretratua\" eta \"Arte liberalen alegoriak\", gela hartako apaindura osatzen zuten koadroak. Dukea hil ondoren (1482) Espainiara itzuli zen, eta asko lagundu zuen Errenazimentuak ekarri zituen berrikuntzak hedatzen. Berrugueteren lan batzuk galdu badira ere, Toledoko Katedralerako egin zituen freskoetatik asko gorde dira. Horien artean, Avilan pintatu zituen lau erretaulak ditu aipatzekoak. 1499an hasi zuen handiena, baina artista hil zelarik amaitu gabe gelditu zen; beste hiruak Santo Tomas komenturako egin zituen (elizako erretaula nagusia eta Santo Domingo eta San Petri Martiriari eskainitakoak). Garbi nabari da erretaula horietan zeinen artetsu egokitu zituen Italiako Errenazimentuaren oinarriak Gaztelako urrezko hondoen oparotasunarekin. Aipamen berezia merezi dute, bestalde, Paredes de Navako bi erretaulek."}
{"id": "272233", "revid": "336", "url": "https://eu.wikipedia.org/wiki?curid=272233", "title": "Evgeni Mravinski", "text": "Evgeni Mravinski (; San Petersburgo, Errusiar Inperioa, 1903ko ekainaren 4agreg./maiatzaren 22ajul. - Leningrado, Sobietar Batasuna, 1988ko urtarrilaren 19a) Errusiar orkestra-zuzendaria izan zen. Leningradeko Orkestra Filarmonikoko zuzendaria izan zen berrogeita hamar urtez.\nBiografia.\nBiologiako ikasketak egin zituen, baina musikaren bidea hartu zuen berehala. Enperadorearen \"ballet\"ean aritu zen pianista gisa, eta pantomima ere egin zuen (1921-1930). 1924. urtetik aurrera, Leningradeko Kontserbatorioan konposizioa landu zuen Vladimir Stxerbatxovekin, eta orkestra-zuzendaritza Alexandre Gaoukekin. Orkestra-zuzendari gisa 1929an egin zuen debuta. Handik bi urtera, bigarren orkestra-zuzendaria izan zen Leningradeko Operako Antzoki Akademikoan eta Leningradeko Balletean; azken horretan, 1932an izan zen zuzendari nagusi.\n1937an Xostakovitxen 5. sinfoniaren lehenengo entzunaldia zuzendu zuen. Hurrengo urtean, Leningradeko Orkestra Filarmonikoko zuzendari izendatu zuten, eta bera zuzendari zela munduko talde ospetsuenetako bat bihurtu zen. Batez ere XX. mendeko klasiko handiak zuzendu bazituen ere, Txaikovski izan zen haren begikoena. Hainbat sari irabazi zituen: Stalin saria 1946an, Sobietar Batasuneko artista saria 1954an, Lenin saria 1961ean. Oso teknika zehatza zuen, eta ospetsua zen testuei zien begiruneagatik."}
{"id": "272234", "revid": "46380", "url": "https://eu.wikipedia.org/wiki?curid=272234", "title": "Jacques Charles Fran\u00e7ois Sturm", "text": "Jacques Charles Fran\u00e7ois Sturm (Geneva, Suitza, 1803ko irailaren 29a - Paris, Frantzia, 1855eko abenduaren 15a) matematikaria izan zen. Ekuazioaren teoriaren gainean asmakizun ugari egin zituen; ezaguna da haren izena duen teoremagatik.\nBroglietarren tutorea izan zen Parisen 1823-24. urteetan, eta frantses matematikari eta zientzia-gizon ugarirekin topo egin zuen han. 1826. urtean, urpean hotsak duen abiaduraren lehendabiziko neurketa zehatza egin zuen. Strumen teorema aurrenik 1829. urtean argitaratu zen \"M\u00e9moire sur la r\u00e9solution des \u00e9quations num\u00e9riques\" (\"Zenbaki ekuazioen gidaliburua\") obran atera zen. Ren\u00e9 Descartesen garaitik ebazpiderik izan ez zuen arazo bati irtenbidea eman zion, ekuazio aljebraiko batek aldagaiaren hein jakin batentzat dituen erroak kalkulatzeko metodoa asmatu baitzuen.\n1834. urtean, ekuazio diferentzialez egin zuen ikerketa argitaratu zuen, Frantzian arrakasta handia eman ziona. 1836an Frantziako Zientzia Akademiako kide hautatu zuten eta Parisko Eskola Politeknikoan matematika irakasle hautatu zuten. 1840. urtean Sim\u00e9on Denis Poissonen ordezko hautatu zuten Parisko Zientzietako Fakultatean.\nHasieran analista izan bazen ere, gerora lan garrantzitsuak egin zituen geometria proiektiboari buruz, eta baita geometria diferentzialari buruz ere. Haren obren artean aipagarriak dira, besteak beste, hil ondoren argitaratu ziren \"Cours d'analyse de l'\u00c9cole Polytechnique\" eta \"Cours de m\u00e9chanique de l'\u00c9cole Polytechnique\"."}
{"id": "272236", "revid": "512", "url": "https://eu.wikipedia.org/wiki?curid=272236", "title": "Itsas izar", "text": "Itsas izarrak Asteroidea klaseko animalia ekinodermatuak dira.\nDeskribapena.\nGorputza zapala izaten dute, inguru osoan arantzatxo txikiak dituztela. Bost beso dituzte, baina zenbaitetan, beso bakoitzaren muturrean beso gehiago sortzen dira. Besoen azpialdean milaka hanka anbulakral dituzte, bai eta bentosa txiki batzuk ere.\nGorputzaren erdiguneko ardatzean, goialdean uzkia eta madreporazko estalkia ditu, eta azpialdean berriz ahoa dago. Gorputza inguratzen duen mintzak hoditxo garden batzuk ditu azpialdean, isurkari bat dute horien barruan eta arnasketarako balio dute. Ornoa zenbait xaflatxok osatzen dute eta xafla horiek ez daudenez elkarri estu lotuta, animalia hauek mugitzeko gai dira. Digestio-aparatuak esofago laburra du; bost luzakin izaten ditu, bakoitza beso banatara doana.\nEz dute garunik. Nerbio sistema erdigunean dagoen eraztun batek eta hortik ateratzen diren bost nerbio kordak osatzen dute.\nFisiologia.\nItsas izarrek kanpoan egiten dute digestioa, sabel gainean jartzen dute janaria eta digestio guruinak isurtzen dizkiote. Odolaren zirkulazio-aparatua hiru gunek osatzen dute, bata ahokoa, bost besoetara luzatzen dena, bestea ahoaren goialdean, sexu-organoetara luzatzen diren bost guneetan adarkatua eta azkenik ardatzeko beste gune bat. Besoen muturrek usaimen funtzioa dute eta ukimenerako zelula berezi batzuk ere azaltzen dira berorietan. Badira bi sexuak dituzten asteroideoak, baina sexu bakarrekoak dira gehienak.\nArnasketa egiteko hanka anbulakraletatik hartzen du ura. Uretan disolbaturik dagoen oxigenoa xurgatu eta gorputz osoan zehar barreiatzen du. Hartutako ura kanporatzeko hanka anbulakralak erabiltzen ditu berriz ere.\nItsas izarrak urez beteriko hodi sistemaren bidez mugitzen dira. Besoetan dituzten hanka anbulakralek koordinaturiko palanka mugimendua egiten dute, uhin mugimenduak eratzen dituzte. Horri esker itsas izarrak norabide batean egiten du aurrera. Horma bertikaletan bentosak erabiltzen ditu paretari itsasteko.\nElikadura.\nItsas izar gehienak harrapariak dira. Geldirik dauden moluskuak jaten dituzte, txirlak, almejak, muskuiluak... Beste ekinodermatu batzuk ere harrapatzen dituzte, beraiek bezain geldoak direnak noski. Sarrakijaleak ere badira, arrain hilak edo algak aurkitzen dituztenean haietaz elikatzen dira.\nElikatzeko bi era ezberdinak dituzte. Alde batetik, kanporantz itzultzen dira, harrapakinaren gaineko entzima primarioak botatzen dituzte bere ehunak suntsitzeko, eta, behin digestio-zukuek euren lana egiten dutenean, izarrek harrapakinetik geratzen dena xurgatzen dute. Elikatzeko beste modu bat da beste organismo batzuk gorputzaren gainazalean itsasten direla eta harrapakinak azkar iristen zaizkiola ahora.\nUgalketa eta bizi zikloa.\nSexu bidezko ugalketa.\nItsas izarren espezie gehienak dioikoak dira, hau da, itsas izar arrak eta emeak daude. Gonadak ikusten ez direnez zaila da bereiztea ugalketa garaitik kanpo, izan ere sasoia iristen denean arrak espermatozoideak kanporatzen baititu eta emeak obuluak. Itsas izarren artean badira hermafroditak diren hainbat espezie ere. Ugalketa urteko egun zehatz batzutan gertatzen da eta sasoia denean sexu ezberdinetako itsas izarrak multzokatu eta batera jaurtitzen dituzte gametoak.\nSortzen den larbak aldebiko simetria du eta zooplanktona osatzen du beste milaka ornogabe espeziekin batera. Larba hauek organismo ziliatuak dira eta aske bizi dira. Larba garatuz joan ahala itsaso hondoan ezartzen dira eta metamorfosia jasan ondoren itsas izar heldu bihurtzen dira. Itsas izarren bizitzaren luzera espeziearen araberakoa da, baina badira 34 urte bizi daitezkeen itsas izarrak ere, \"Pisaster ochraceus\" espeziea adibidez.\nUgalketa asexuala.\nItsas izar batek besoa hausten badu berriro aterako zaio, eta apurtu den besoak beste lau beso sortzeko gaitasuna ere badu. Beso berriak lortzeko prozesuak hilabeteak eta kasu batzuetan urteak eraman ditzake."}
{"id": "272237", "revid": "28807", "url": "https://eu.wikipedia.org/wiki?curid=272237", "title": "Asteroideo", "text": ""}
{"id": "272238", "revid": "1545", "url": "https://eu.wikipedia.org/wiki?curid=272238", "title": "Rachid Mimouni", "text": "Rachid Mimouni (; Alma, 1945eko azaroaren 20a - Paris, 1995eko otsailaren 12a) aljeriar eleberrigilea. Aljerian goi-mailako ikasketak egin, eta kimika ikastera Montrealera joan zen. 1976tik 1979ra bitartean kimikako enpresa bateko garapen-sailaren zuzendaritza hartu zuen, eta Merkataritza Eskolako irakasle izan zen Aljeriako Unibertsitatean. Halaber, Kulturaren Batzorde Nazionaleko kide izan zen. 1968tik 1970ra bitartean, mugimendu berri bat sortua zen aljeriar literaturan, Mohamed Dib eta Rachid Boujedra idazleek sustatuta besteak beste. Moimuonik bere kasa eta bere aldetik heldu zion mugimenduari, 1980ko hamarraldiaren hasieratik. Bere lehenengo bi eleberriak ohiko diskurtso linealean idatziak dira, baina \"Fleuve detourn\u00e9\" lanetik aurrera (1982) idazle original gisa azaldu zen, hizkuntza bizi zorrotzekoa. Estilo desberdinak landu zituen obra berri bakoitzean: beroa eta adierazkorra, batzuetan; hotza eta zorrotza, besteetan. Estereotipoak eta indarrean zegoen sistema inpertsonalak abaildutako herritarrak erretratatzeko orduan nabarmendu zen, batez ere. Lege zaharraren suntsipenagatik eta bere erkideen deserrotze erabatekoagatik kezkaturik, Rachid Mimouniken ustez modernotasunean bat-batean sartzeak suntsipena besterik ez du ekarri. Lan nagusiak: \"Tombeza\" (1984), \"L'Honneur de la tribu\" (1989), \"La ceinture de l'ogresse\"(1991); \"Une peine \u00e0 vivre\" (1991)."}
{"id": "272239", "revid": "512", "url": "https://eu.wikipedia.org/wiki?curid=272239", "title": "Juan Liscano", "text": "Juan Liscano Velutini (Caracas, 1915eko uztailaren 7a - Ibidem, 2001eko otsailaren 17a) venezuelar idazlea izan zen. Poesia- nahiz saiakera-lanak idatzi zituen, baina horrez gainera, publizista, argitaratzaile eta literatura-kritikari gisa ere lan egin zuen.\nBiografia.\nCaracasen ez ezik, Frantzia, Belgika eta Suitzan ere ikasi zuen. Kazetaritza-lanak egiten hasi zen \"Revista de la Federaci\u00f3n de Estudiantes de Venezuela\" aldizkarirako, eta 1938an bere aldizkaria sortu zuen, \"Cubagua\". 1944an, \"Suma\" aldizkaria sortu zuen. Azken hori oinarri hartuta, argitaletxea eta liburu-denda sortu zituen, eta bertako zuzendaria izan zen. 1946an Folklorearen Ikerkuntzarako Zerbitzua sortu zuen. Bere herrialdeko gorabehera politikoek eraginda, alde egin behar izan zuen, baina giroa lasaitu zenean, itzuli eta \"Zona Franca\" izeneko aldizkaria sortu zuen, 1968an. Lehen poesia-lana, \"8 poema\", 1939an argitaratu zuen. Harrezkero, poesia hauek kaleratu zituen, besteak beste: \"Humano Destino\" (1949), \"Nuevo Mundo Orinoco\" (1959),\" Nombrar contra el tiempo\" (1968),\" Rayo que al alcanzarme\" (1978), \"Descripciones\" (1983),\" Fundaciones, vencimientos y contiendas\" (1991), \"Antolog\u00eda po\u00e9tica\" (1993). Saiakera aipagarrienen artean ditu: \"R\u00f3mulo Gallegos y su tiempo\" (1961) eta \"El horror por la historia\" (1980). Literatura-kritikari gisa ere hainbat lan argitaratu zituen: \"Caminos de la prosa\" (1953), \"Espiritualidad y literatura\" (1976) eta \"Lecturas de poetas y poes\u00eda\" (1985)."}
{"id": "272240", "revid": "512", "url": "https://eu.wikipedia.org/wiki?curid=272240", "title": "Hermann Oberth", "text": "Hermann Julius Oberth (Nagyszeben, Hungariako Erresuma, Austria-Hungariako Inperioa \u2014gaur egun Sibiu, Errumania\u2014, 1894ko ekainaren 25a - Nurenberg, Alemania, 1989ko abenduaren 28a) alemaniar fisikari eta ingeniaria izan zen, Austria-Hungariako Inperioan jaioa.\nMunich, Gotinga eta Heidelbergeko Unibertsitateetan egin zituen ikasketak. 1924an \"Die Rakete zur den Planetenr\u00e4umen\" lana idatzi zuen. Lan horretan, matematiketan oinarrituz, espazio-ontziek Lurraren erakarpen-indarretik ihes egiteko behar duten abiadura lortzeko modua azaltzen du. Bigarren Mundu Gerran Wernher von Braunekin batera aritu zen lanean; alemaniarrentzat espazio-ontziak egin zituen. Astronautikaren aitzindarietako bat da."}
{"id": "272241", "revid": "42829", "url": "https://eu.wikipedia.org/wiki?curid=272241", "title": "Antonio L\u00f3pez de Santa Anna", "text": "Antonio de Padua Mar\u00eda Severino L\u00f3pez de Santa Anna y P\u00e9rez de Lebr\u00f3n (Jalapa, Mexiko, 1794ko otsailaren 21a - Mexiko Hiria, Mexiko, 1876ko ekainaren 21a) mexikar militarra eta politikaria izan zen.\nBiografia.\n1821. urtean Agust\u00edn Iturbiderekin borrokatu zen independentziaren alde, baina, hurrengo urtean, jenerala zela, Iturbideren aurkako matxinada zuzendu zuen Veracruzen.\n1833. urtean Mexikoko lehendakari hautatu zuten, eta aurretik politika federalaren eta liberalaren aldekoa bazen ere, gobernuan zegoela, zentralismorantz bideratu zuen bere politika. 1836. urtean Texasera joan zen, han gertatzen ari zen matxinada gelditzeko, eta El Alamoko gotorlekua bereganatzea lortu bazuen ere, handik gutxira Samuel Houston estatubatuarrak atxilotu zuen.\n1841ean lehendakaritza eskuratu eta aginpidea izan zuen 1845. urtera arte. Estatu Batuen aurkako gerra hasi zenean (1846), Santa Anna izan zen Mexikoko gudarostearen buruzagia. Angostura, Molino del Rey, Cerro Gordo eta Mexikoko haraneko guduak galdu ondoren, estatubatuarren esku utzi zuen Mexiko Hiria (1847). Gero, hitzarmen baten ondorioz, Texas, Kalifornia Garaia, Mexiko Berria eta Arizona Estatu Batuen mende geratu ziren.\nSanta Anna Kolonbiara joan zen kargua utzi ondoren, baina 1853. urtean itzuli eta lehendakari hautatua izan zen. Bi urte geroago, Ayutla liberalak kargutik kendu zuenean, erbestera alde egin beharra izan zuen. Maximiliano enperadorearen agintaldian itzuli eta politikan hasi zen berriz ere, baina ez zuen esku handirik izan."}
{"id": "272243", "revid": "96586", "url": "https://eu.wikipedia.org/wiki?curid=272243", "title": "Pilar Lorengar", "text": "Pilar Lorengar (Jaiotza-izena: Pilar Lorenza Garc\u00eda ; Zaragoza, 1928ko urtarrilaren 16a - Berlin, 1996ko ekainaren 2a) espainiar opera-abeslaria izan zen.\nBartzelonako Musika Kontserbatorioan kantu-ikasketak egin zituen. Madrilen Angeles Ottein ezagutu zuen, eta harekin hasi zen lanean. 1949an hasi zen antzokietan agertzen, zarzuelako kantari gisa. 1951n Bartzelonako kantu-lehiaketa bat irabazi ondoren, soprano gisa hasi zen kantatzen, eta bere ahotsa mundu osoan eman zen ezagutzera. Paris, Londres, New York, San Francisco, Chicago, Viena, Munich, Berlin eta beste leku askotan kantatu zuen. 1959an Berlingo Deutsche Operen kantatu zuen lehen aldiz; han bizi izan zen hurrengo urteetan, eta alemaniar herritartasuna hartu zuen. Espainian ez zuen abestu 1987 arte. Mozarten operak interpretatu zituen gehienbat, baina baita Verdi, Txaikovski, Weber, Wagner, Beethoven, Granados eta Fallarenak ere. 1990ean Arteetako Asturias Printzea saria eman zioten. Urte horretan bertan utzi zion antzokietan agertzeari, eta 1991n Lieder kantak jendaurrean abesteari. Operan interpretatu zituen rol aipagarrienak hauexek dira: Desdemona (\"Otello\"), Alice Ford (\"Falstaff\"), Violeta (\"La Traviata\"), Pucciniren Butterfly, Tosca eta Mimi heroiak, eta Mozarten hainbat pertsonaia nagusi, hala nola Kondesa eta Kerubin (\"Figaroren ezteiak\" operan), Pamina (\"Txirula Miragarria\" operan), Ilia (\"Idomeneo\"n) eta Dorabella (\"Cos\u00ed fan tutte\"n)."}
{"id": "272244", "revid": "28807", "url": "https://eu.wikipedia.org/wiki?curid=272244", "title": "Pilar Lorenza Garc\u00eda", "text": ""}
{"id": "272245", "revid": "56334", "url": "https://eu.wikipedia.org/wiki?curid=272245", "title": "Jean Dausset", "text": "Jean Dausset (Okzitaniako Tolosa, - Palma Mallorcakoa, ) frantses sendagile eta immunologoa izan zen. Bigarren Mundu Gerran, odol-transfusioen unitatean aritu zen, eta interes berezia jarri zuen transfusioek eragiten zituzten erreakzioetan. 1946an, Parisko Medikuntza Fakultateko klinika-buru izendatu zuten eta, 1963an, San Luis ospitaleko hemato-serologia-immunologia zerbitzuko arduradun. Ohorezko Legioarekin eta Merituaren Ordena Nazionalarekin kondekoratu zuten. 1950eko hamarraldian ohartu zen 0 taldeko odola ez dela egokia hartzaile guztientzat. Baldin odol-emailea tetanoaren edo difteriaren aurkako txertoa hartu berria bada, odolean sortutako antigorputzek talka anafilaktikoa deitzen zaiona eragin dezakete transfusioa egitean. Geroago aurkitu zuen odol-transfusio bat baino gehiago izandako gaixoek leukozitoen aurkako antigorputzak sortzeko joera zutela. Daussetek aurkitu zuen, halaber, HLA (Giza antigeno leukozitario) deitu zaion sistema, zeinaren arabera gizabanakoaren berariazko antigenoen geneak biltzen baitira. Aurkikuntza hori funtsezkoa izan zen organo-transplanteak egiteko orduan, arbuio-arazoak askoz hobeto kontrolatzeko bidea eman baitzuen. 1980an, Medikuntzako Nobel Saria irabazi zuen, B. Benacerraf eta G. D. Snell doktoreekin batera, geneen bidez zehaztutako zelula-egituretan eta erreakzio immunologikoak kontrolatzen dituzten geneen arloan egindako aurkikuntzengatik."}
{"id": "272246", "revid": "336", "url": "https://eu.wikipedia.org/wiki?curid=272246", "title": "Hans Jurgen Eysenck", "text": "Hans Jurgen Eysenck (Berlin, Alemania, 1916ko martxoaren 4a - Londres, Ingalaterra, 1997ko irailaren 4a) britainiar psikologoa izan zen, jatorriz alemaniarra.\nBiografia.\nAlemanian, Frantzian eta Erresuma Batuan ikasi zuen, eta Londresko Unibertsitatean atera zuen doktoregoa. Hiri hartan igaro zituen bere bizitzako urte gehienak; 1942tik 1945ra artean psikologo gisa jardun zuen Mill Hill Emergency Hospitalen, eta 1945etik aurrera Londresko Unibertsitateko Maudsley erietxeko Psikiatria Institutuan egon zen.\nIzaerari buruz egindako ikerketek eman zioten ospea, eta bere izena daraman izaeren inbentarioa edo sailkapen-sistema asmatu zuen, Carl Jungen teorietan oinarriturik. Garrantzi handia eman zien izaera ezaugarritzen duten eragile biologikoei, eta izaera-mota bakoitza ezaugarritzen duten eragile fisikoak antzematen ahalegindu zen. Izaera aztertzeko eta adimena neurtzeko hainbat saio asmatu zituen, psikologia genetikoan oinarrituak. Bere ikerketei kritika asko egin zizkioten, determinismo biologikoa muturrera eramaten zuela-eta. Bestalde, neurosiaren tratamenduan terapia konduktista erabiltzen aitzindaria izan zen.\nEysenckek 50 lanetik gora argitaratu zituen, besteak beste, \"Dimensions of personality\" (1947, \"Nortasunaren dimentsioak\"), \"The biological basis of personality\" (1967, \"Nortasunaren oinarri biologikoak\"), \"The measurementt of personality\" (1976, \"Nortasunaren neurketa\") eta \"Personality and individual differences\" (1985, \"Nortasuna eta banakako diferentziak\")."}
{"id": "272248", "revid": "336", "url": "https://eu.wikipedia.org/wiki?curid=272248", "title": "Marcel Pagnol", "text": "Marcel Pagnol (Aubagne, Rodanoren Ahoak, Frantzia, 1895eko otsailaren 28a - Paris, Frantzia, 1974ko apirilaren 18a) frantsesezko idazlea izan zen.\n1915. urtean, \"Fantasio\" izeneko literatura aldizkaria sortu zuen, eta, 1925. urtean, antzerki-lanetan hasi zen \"Les marchands de gloire\" (\"Loria merkatariak\") satira-komediarekin. \"Jazz\" (1926) abangoardiako obrak ez zuen arrakasta handirik izan, baina 1928. urtean egin zuen \"Topaze\" obra oso ezaguna egin zen. Marseillako ohiturei buruzko hiru obra idatzi zituen ondoren: \"Marius\" (1929), \"Fanny\" (1931) eta \"Cesar\" (1936). 1936az geroztik, zinema-lanetan jardun zuen soilik, eta film batzuk egin zituen, Jean Giono idazlearen obretan oinarrituta: \"Angele\" (1934), \"Regain\" (1937), \"La Femme du boulanger\" (1939, \"Okinaren emaztea\"). Pagnolekin eta Marseillako kafe-antzerkitik zetozen Fernandel, Raimu eta Charpinekin ezagutu zituen Frantziako zinemak bere garairik onenak. De Sica eta Rosseliniren hitzetan bera izan zen neoerrealismo italiarraren aitzindarietako bat. Antzerkira itzuli zen \"Judas\" (1955) eta \"Fabien\" (1956) obrekin. Ospe handia bereganatu zuen bere txikitako oroitzapenen inguruan idatzi zituen lan batzuei esker: \"La Gloire de mon p\u00e8re\" (1957, \"Nere aitaren loria\"), \"Le Ch\u00e2teau de ma m\u00e8re\" (1958, \"Nere amaren gaztelua\"), \"Le temps des secrets \"(1960, \"Sekretuen garaia\") eta \"L\u00b4eau des collines\" (1936, \"Muinoetako ura\"). 1965. urtean historia eleberri bat argitaratu zuen, \"Le masque de fer\" \"(Burdinazko maskara\")."}
{"id": "272249", "revid": "336", "url": "https://eu.wikipedia.org/wiki?curid=272249", "title": "Blocus Continental", "text": "Blocus Continental (Euskaraz: \"Kontinenteko Blokeoa\") Ingalaterrak Frantziako Inperioari 1806an ezarri zion itsas blokeoari erantzunez Napoleon I.ak hartu zituen neurriei ematen zaien izena (frantsesez).\nHelburua.\nNapoleonen helburua Ingalaterrak kontinentean zituen merkataritza-harremanak erabat deuseztatzea zen. Horren ondorioz sorturiko ekonomia-krisiak bake bidean jarri zuen ezinbestean Ingalaterra. 1806ko azaroaren 21ean galarazi ziren Britainia Uharteetako merkataritza-harreman guztiak (Berlingo Dekretua). Une hartatik aurrera, itsasoan nagusi zen Ingalaterrak eragotzi zien itsasoan ibiltzea portu ingelesetan aduana-eskubideak ordaindu ez zituzten ontzi guztiei. Fontainebleauko (1807ko urriak 13) eta Milango (1807ko azaroak 23) Itunen bitartez, ingelesekin harremanetan jarritako ontzi guztiak eskuratzeko ahalmena eman zitzaion armada frantsesari. Blokeoaren eragina erabat ziurtatzeko, Napoleonek konkista gehiago egin zituen Espainian eta Portugalen (1808). Errusia hasieran blokeoaren alde agertu bazen ere, hautsi egin zuen Ituna 1811n, eta Errusiako kanpainaz erantzun zuen Napoleonek. Europa aldeko esportazio ingelesak urritu ziren arren, Espainiaren Ameriketako koloniekiko merkataritza-harremanak areagotu egin ziren. 1810. urtetik aurrera, Britainia Handiko produktuen aurkako blokeoa arindu egin zen, eta erabat amaitu zen Napoleon I.aren porrotaren ondoren (Waterlooko gudua, 1815)."}
{"id": "272250", "revid": "56334", "url": "https://eu.wikipedia.org/wiki?curid=272250", "title": "Salif Keita", "text": "Salif Keita (Djoliba, 1949ko abuztuaren 25a) Maliko abeslaria eta musikagilea da. Mendebaldeko Afrikako ahots garrantzitsuenetako bat da.\n1240an Maliko Inperioa fundatu zuen Sundiata Keitaren ondorengo zuzena da, eta horrek ospe berezia eman dio herrikideen artean. Bere musika-lanak gizartearekiko konpromiso handia erakusten du. Salif Keita albinoa da, eta bere etnian albinoak sakrifikatu egiten zituzten garai latzetan zorte ona ekartzeko. Zorte ona, ordea, berak izan du, bizirik jarraitu ahal izan baitu. Musika munduan lehen urratsak Bamako hiriburuan eman zituen, tren geltokiko bidaiariak dibertitze aldera Garraio ministerioak sortu zuen taldean. Han Mory Kant\u00e9 musikari ginearra ezagutu zuen. Handik urte batzuetara Barne Ministerioak sortutako Les Ambassadeurs du Motel de Bamako taldean hasi zen. Taldeak 1977an lortu zuen lehen arrakasta \"Mandjou\" epopeiarekin, gerora herri mandingaren himno herrikoi bihurtuko zena. Urte batzuk geroago, taldea utzi eta Parisera joan zen. Han erritmo etnikoak sortu zituen eta ospe handiko lanak egin zituen. Lan ezagunenen artean ditu \"Wassalon-foli\" (\"Tounkan\" eta \"Primpin\" abestiekin), \"Soro\" (1987), \"Ko Yan\" (1989, \"Gertatzen ari dena\"), \"Amen\" (1991), \"The Mansa of Mali: a retrospective\" (1995), \"Folon, the past\" (1995). Hainbat musikari ospetsurekin lan egin izan du, hala nola Jackson Browne, Carlos Santana, Wayne Shorter eta Joe Zawinulekin.\n\"The Salif Keita Global Foundation\" sortu zuen, mundu osoko pertsona albinoen eskubideak babesteko."}
{"id": "272251", "revid": "512", "url": "https://eu.wikipedia.org/wiki?curid=272251", "title": "Merzak Allouache", "text": "Merzak Allouache (Aljer, Aljeria, 1944 -) aljeriar zinema-zuzendaria da.\nBiografia.\nAljerren eta Parisen ikasi zuen, eta denboraldi batean Frantziako ORTF telebista-erakundeko hainbat administrazio-kargutan lan egin zuen, bere herrialdera itzuli baino lehen.\nMolde instituzionaleko dokumental batzuk (besteak beste, \"Al-buhali\", 1967; \"Les plages\", 1968; eta \"Nous et la r\u00e9volution agraire\", 1973, film laburrak) egin ostean, zinema profesionalean hasita, berehala zuzendu zuen bere lehen filma, \"Omar Gatlato\" (1976), Aljeriako zinema berriaren eta, oro har, zinema arabiarrean ernatzen ari ziren joera berritzaileen mugarria, umore garratza ezaugarritzat duen filma.\nHurrengoak, \"Mughamarat batal\", Godarden eragin nabarmena du. Hurrengo filmean (1929, \"Rayulun wa nafafiz\") liburuzain apal batek jasaten duen erotasunari buruzko deskribapen bikaina egiten du. Magrebeko bikote gazte batek Frantzian dituen errealitate eta itxaropenei buruzko \"Un amour \u00e0 Paris\" filmak hasierako Allouache ironikoa itzultzen digu berriro, baina oso emaitza eskasarekin. \"Bab El-Oued City\" eta \"Kaixo, lehengusu!\" filmek, aldiz, 1990eko hamarkadako Aljeriari buruzko diptiko bikaina osatzen dute.\n1996. urtean \"Salut cousin!\" filma Oscar Sarietan aurkeztua izan zen ingelesez besteko film onena sailean. Fikziozko \"Alger-Beyrouth, pour m\u00e9moire \" film luzean (1998) nabarmenki aurreikusteko moduan aztertzen du, berriki izandako hainbat eta hainbat iskanbilaren ondoren, mundu arabiarrean dagoen ezinegona."}
{"id": "272252", "revid": "336", "url": "https://eu.wikipedia.org/wiki?curid=272252", "title": "Helenio Herrera", "text": "Helenio Herrera (Buenos Aires, 1910eko apirilaren 10a - Venezia, Italia, 1997ko azaroaren 9a) argentinar futbol-jokalari eta entrenatzailea izan zen.\nFutbolari gisa, 1931n hasi zen, Boca Juniors taldean. Familiarekin Casablancara emigratu ondoren, hiri hartako Racing taldean jokatu zuen. Frantziako herritartasuna hartuta, Frantziako zenbait taldetan jokatu zuen gero, eta Frantziako selekzioarekin bi aldiz. Baina Herrera entrenatzaile gisa nabarmendu zen batez ere. 1948an hasi zen, Espainiako Valladolid taldean. Gero, Atl\u00e9tico Madril taldean, Espainiako Liga irabazi zuen bi aldiz (1950 eta 1951 urteetan). Madril utzita, Malaga, Coru\u00f1ako Deportivo, Sevilla eta, Portugalen, Os Belenenses taldeen entrenatzaile izan zen. 1958an Bartzelonak kontratatu zuen, bi urtez, eta Ligako bi titulu irabazi zituen (1959 eta 1960), Espainiako Kopa bat (1959), eta Feria Kopa bat (1960). Azken urte horretan Italiara joan zen, Milango Inter taldeak kontratatuta. Milanen egin zituen zortzi urteetan hiriko futbol-taldeak bere historiako urterik gogoangarrienak bizi izan zituen: bi Europako Kopa (1964 eta 1965), bi Nazioarteko Kopa (1964 eta 1965), eta hiru Liga (1963, 1965 eta 1966) irabazi zituen. Bien bitartean, Espainiako selekzioa entrenatu zuen Txileko Munduko Txapelketarako (1962). Erroma eta Rimini taldeetan aritu ondoren, Bartzelonaren entrenatzaile izan zen 1980-1981 urteetan, eta 1981eko Errege Kopa irabazi zuen."}
{"id": "272254", "revid": "28455", "url": "https://eu.wikipedia.org/wiki?curid=272254", "title": "Antero de Quental", "text": "Antero de Quental (Ponta Delgada, Azoreak, Portugal, 1842ko apirilaren 18a - Ponta Delgada, 1891ko irailaren 11a) portugesezko olerkaria da.\nBizitza.\nZuzenbideko ikasketak egin zituen Coimbrako Unibertsitatean. Gaztetan sozialismoaren eragin handia izan zuen, Proudhonen sozialismo utopikoarena, batez ere. Hala, sozialismoaren bultzatzaile nagusietako bat izan zen Portugalen. Quest\u00e3o Coimbra deitutako eztabaidetan parte hartu zuen; eztabaida haietan idazle gazteek, Antero de Quental, Te\u00f3filo Braga eta E\u00e7a de Queiroz buru zirela, Portugalgo idazle eta pentsamolde zaharkituen aurka jardun zuten.\nGero, Quental Lisboara bizitzera joan zen, eta Lisboako Kasinoko Jardunaldi Demokratikoetan parte hartu zuen (1871); jardunaldi edo hitzaldi haien helburua literatura eta gizartea modernizatzea eta Europako kultura Portugalen sartzea zen; hori izan zen, hain zuzen, Antero de Quentalen gaztetako ahaleginen xede nagusia.\nBere bizitzaren azken aldian tuberkulosiak jo zuen; hala, bizitzaz etsita, budisten mistika panteistaren eta alemaniar pentsalari ezkorren eragina (Schopenhauerrena eta Hartmannena, bereziki) bere eginik, atsekabearen metafisika sortu zuen. Gizonak aske izateko zuen bide bakarra heriotza zela etsita zegoen, eta 1891n bere buruaz beste egin zuen.\nHaren obra aipagarriak: \"Primaveras Rom\u00e2nticas\" (1872), \"Odes modernes\" (1864), \"Sonetos Completos\" (1885), \"Carta autobi\u00f3grafica, Hino da manh\u00e3\" eta \"Elogio da morte\".\nAntonio Tabucchiren \"Porto Pimeko dama\" liburuan agertzen den \"Antero de Quental, bizitza bat\" kontakizunean de Quentalen bizitzaren pasarte batzuk agertzen dira.."}
{"id": "272255", "revid": "105290", "url": "https://eu.wikipedia.org/wiki?curid=272255", "title": "Rosetta", "text": "Rosseta edo Raxid (arabieraz \u0631\u0634\u064a\u062f\u200e \"Ra\u0161\u012bd\") Egiptoko iparraldeko hiri eta portua da. Nilo ibaiaren bokalean dago, deltaren ipar-mendebalean (Buhairah, Egipto Beherea). Meskitak eta kristau elizak (ortodoxo grekoak eta koptoak).\nHistoria.\n\"Bolbitinic\" hiria zegoen bertan Antzinako Egipton. K.o. 800. urtean, Harun ar-Rashid kalifak sortu zuen hiri berria. Portu garrantzitsua izan zen XVIII. mendean Alexandria berriro gorpuztu zen arte. 1799. urtean, \"Rosetta\" izeneko harri ospetsua aurkitu zuen Napoleonen armadako ofizial frantses batek: \"Rosetta harria\"."}
{"id": "272256", "revid": "28807", "url": "https://eu.wikipedia.org/wiki?curid=272256", "title": "Rasid", "text": ""}
{"id": "272257", "revid": "40778", "url": "https://eu.wikipedia.org/wiki?curid=272257", "title": "Jose Antonio Sistiaga", "text": "Jose Antonio Sistiaga Mosso (Donostia, 1932ko maiatzaren 4a - Donibane Lohizune, 2023ko ekainaren 25a) gipuzkoar margolaria eta zinemagile esperimentala zen. Bere garaian euskal artegintzaren abangoardia bildu zuten \"Gaur\" eta \"ZAJ\" taldeetako kide izan zen.\nBizitza.\nParisen egin zituen pinturako ikasketak. 1958. urtean egin zuen lehen erakusketa, pintura figuratibo eta abstraktuekin. \n1962ko uztailean Amable Ariasek hartu zuen Gipuzkoako Artisten elkartearen lehendakaritza eta Esther Ferrer eta Jose Antonio Sistiaga lagunak zituela, tokia arautu gabeko sorkuntzarako abagunea eskaintzen zuenez, han arte-irakaskuntza berritzeari ekin zion Sistiagak. Ildo beretik, 'Ostegunetako akademia' haurrentzako adierazpen libreko lantegiak ireki zituen Esther Ferrerrekin 1968 arte, Celestin Freinet (1896-1966) frantziar pedagogoaren teorian inspiratuta, haurren arteko lankidetzan oinarrituta. Elorrion eskola pilotuan parte hartu zuten.\n\"Gaur\" Euskal Artisten Elkartea sortu zuen 1966. urtean Txillida, Oteiza, Mendiburu, Ruiz Balerdi, Basterretxea, Zumeta eta Amable Ariasekin batera.\nBerrikuntzaren bidea jorratzen jarraitu zuen azken urteotan ere. Ipar Euskal Herrian bizilekua eta lan-lekua harturik, alor asko tartekatzen zuen, pintura eta zinemagintza esperimentala, besteak beste. 1999an Madrilen erakutsi zituen azken urteotako lanak olioa eta tinta erabiliz, kolorea zela nagusi. Zinemagintzari dagokionez, hamar bat film egin zituen, gehienak pinturazkoak, nahiz eta dokumentala ere landu zuen.\nLanak.\nMargolan nagusiak \"Estructura abierta\" (1958), \"Retrato m\u00e1gico, mujer y espejo\" (1959), \"Espacio y Energ\u00eda\" (1961), \"Las cuatro estaciones\" (1970), \"Serie Retorno al Bosque\" (1970) eta \"Otro paisaje vasco\" (1977-1979) dira.\nZinemagintza alorrean, kamararik gabeko zinema landu zuen eta ondoko filmak sortu zituen:\nEgin zuen film luze bakarra, \"Ere erera baleibu izik subia aruaren\" izenburuduna, 1968koa, eskuz margotutako film luze artistiko esperimental bakartzat jotzen da oraindik ere, eta 1970. urteaz geroztik hainbat jaialdi, museo eta filmategitan erakutsi da. 2000. urtean Parisko Georges Pompidou Zentroak erosi zuen filma.\n2017ko kartela egin zuen Durangoko Azokarako."}
{"id": "272258", "revid": "46380", "url": "https://eu.wikipedia.org/wiki?curid=272258", "title": "Juan Eugenio Hartzenbusch", "text": "Juan Eugenio Hartzenbusch Mart\u00ednez (Madril, - \"ib.\", ) espainiar idazlea izan zen. Aita alemaniarra zuen, lanbidez zurgina. Liberal zelako salaketapean, aitaren ondasunak konfiskatu zitzaizkion 1823an, eta hargatik Hartzenbuschek ikasketak eta zurgin-lanak aldizkatu behar izan zituen. Hitz neurtuzko antzerki-lanak egiten aritu zen gehienbat. Erabat antzerki erromantikoaren barruan, \"Los amantes de Teruel\" (1837, \"Teruelgo maitaleak\") obrak arrakasta handia lortu zuen. Drama historikoaren ildo horretatik beste obra batzuk egin zituen: \"Do\u00f1a Menc\u00eda\" (1839), \"Alfonso el Casto\" (1841), \"La jura de Santa Gadea\" (1845, \"Santa Agatako zina\"), idazlearen ustez bere lanik aipagarriena. Bere garaiko frantses antzerkiaren egituraz baliaturik, aztikeriazko komediak ere ondu zituen: \"La redoma encantada\" (1839), \"Los polvos de la madre Celestina\" (1840). Zarzuela, vaudevillea eta sainetea landu zituen. \"La visionaria\" (1840), \"La coja y el encogido\" (1842), \"Juan de Vi\u00f1as\" (1844) lanetan, bizitasun eta errealismo handiz, ohiturak izan zituen kontagai. Arrakasta handia lortu zuen \"F\u00e1bulas\" (1848, \"Alegiak\") poema-bildumarekin. Bestalde, Hartzenbuschen literatura obrak beste alderdi batzuk ere baditu: azterketa kritikoak; itzulpenak; ohiturazko artikuluak; Espainiako teatro klasikoaren argitalpenak; kontakizunak. Espainiako Errege Akademiako (Real Academia Espa\u00f1ola, RAE) kidea (1847) eta Espainiako Nazio Liburutegiko zuzendaria (1862) izan zen."}
{"id": "272259", "revid": "512", "url": "https://eu.wikipedia.org/wiki?curid=272259", "title": "Gilles H\u00e9nault", "text": "Gilles H\u00e9nault (St. Majorique, Quebec, - Montreal, Quebec, ) kanadar poeta, kazetari eta arte-kritikaria izan zen.\nBiografia.\nMontrealen egin zituen ikasketak, baina diru-arazoak zirela eta, bertan behera utzi behar izan zituen. Gero, bere kabuz ikasi zuen. \"Le Jour\" (1939), \"Le Canada\" (1940-1942) eta \"La Presse\" egunkarietan arituz ikasi zuen kazetari-ofizioa. Irratian ere lan egin zuen zenbait aldiz, eta baita \"Le Devoir \"egunkarian ere, Artea eta Letrak sailaren zuzendari gisa (1959), \"Le Nouveau Journal\" egunkarian, nazioarteko iruzkingile gisa (1961), \"Royal Commission on Bilingualism and Biculturalism\" erakundean (1962-1963), eta Antzerki Eskola Nazionalean, inprobisazio-irakasle gisa (1964). 1966an Montrealgo Arte Museoko zuzendari izendatu zuten. 1973tik aurrera, idazle eta itzultzaile autonomo gisa aritu zen.\nHaren poesiek hizkuntzarekiko kezka handia erakusten dute, perfektuak dira formetan, eta aberatsak irudi harrigarrietan. Montrealgo pintoreen (\"Les Automatistes\" izenez ezagunak) eta surrealismoaren eragina gorabehera, bere poesia ezin argiagoa eta ulergarriagoa izan zen beti. Lan nagusiak: \"Th\u00e9\u00e2tre en plein air\" (1946, \"Antzerkia kanpoan\"); \"Totems\" (1953, \"Totemak\"); \"Voyages au pays de m\u00e9moire\" (1959, \"Bidaiak memoriaren herrialdera\"); \"S\u00e9maphore\" (1962, \"Semaforoa\"). \"Signaux pour les voyants\" (1972) lanean aurreko guztia bildu eta argitaratu gabe zeuzkan zenbait lan tartekatu zituen."}
{"id": "272260", "revid": "58701", "url": "https://eu.wikipedia.org/wiki?curid=272260", "title": "Henri-Pittier Parke Nazionala", "text": "Henri-Pittier Parke Nazionala (gaztelaniaz: \"Parque nacional Henri Pittier\") Venezuelako parke nazionala da, Kostaldeko mendikatearen mazelan. Mendi horiek Karibe itsasotik Pico Cenizaraino iristen dira, eta goreneko garaiera 2.435 m-n dute. Parke Nazionala 1937an sortu zen, eta 107.800 ha hartzen ditu. Iparraldeko isurialdean ekosistema tropikaleko inguru aberatsa du. 400 m bitartean akazia- eta kaktus-sabanak daude; 800 metrora hosto galkorreko basoak (urtaro heze-lehor txandakatzera egokituak); 800-1.000 metro bitartean, baso euritsu tropikala eta ondoren, 2.000 metrora, baso tropikala, laino-basoa. Azkenik, baso subtropikala dago. Hegoaldeko isurialdean, 1.600 metro bitartean, iparraldekoaren banaketa berdina dago, eta hortik gora belardi handiak eta plantazio zabalak daude basoen ordez. Henri-Pittier Parke Nazionalak habitat-mota asko biltzen ditu, aipatutako baso tropikalez gainera, itsasbazterrak (mangladiez beteak), inguru epelak, eta Valencia aintzira. Laino-basoan garaiera handiko zuhaitzak dira nagusi (\"Gyranthera caribensis\"). Horrez gainera, iratzeak, orkideak eta bromeliazeoak ugariak dira. Animaliei dagokienez, era askotako animaliak daude. Ugaztunak ugari dira, gehienbat tximino oihularia, kaputxino marroiak eta hiru hatzeko nagiak. 530 hegazti-mota daude, 30 kolibri, 58 tiranido, tukanak, manakiak, eta abar. Henri-Pittier Parkea Hego Ameriketako zaharrenetakoa da, eta luberriko zenbait gune daude bertan."}
{"id": "272261", "revid": "1519", "url": "https://eu.wikipedia.org/wiki?curid=272261", "title": "Kazirangako Parke Nazionala", "text": "Kazirangako parke nazionala (assameraz: \u0995\u09be\u099c\u09bf\u09f0\u0999\u09be \u09f0\u09be\u09b7\u09cd\u099f\u09cd\u09f0\u09c0\u09af\u09bc \u0989\u09a6\u09cd\u09af\u09be\u09a8, , ahoskatua) Indian, Assamen, dagoen parke nazionala da, Asiako zaharrenetakoa.\n1908an sortu zen, eta Indiako interesgarrienetako bat da, errinozero adar-bakarrak (\"Rhinoceros indicus\") bizi baitira bertan. Errinozero-mota hori galtzeko arriskuan dago, galtzeko arrisku handiena duten animalietako bat da.\nParkeak 42.900 ha-ko eremua du, eta Brahmaputra ibaiaren ezkerraldean dago. Garaiera txikiko ordokia hartzen du, batez beste itsas mailatik 76 m-ra, eta habitat zingiratsuak babesten ditu bereziki. Ibarreko landareen artean nagusiak anfibioak dira, kariak (\"Phragmites karna\") eta \"Saccharum\" generoko banbuak, 6 m-tik gorakoak. Horrez gainera, hainbat errekaren bazterretan akazia-basoak daude. Ugaztunen artean, Indiako errinozeroez gainera, Asiako elefanteen (\"Elephas indicus\") eta bufalo basatien samaldak (\"Bubalus bubalus\") bizi dira bertan, eta horiez gainera zingira inguruetako ugaztun bereziak daude, Indiako bisoia, hainbat orein-mota, kokondoetako hartzak eta Himalaiako hartz beltzak, hainbat zerri basati, bereziki basurde pigmeo berezia (\"Sus sylvanus\"). Primateen artean makakoak eta langurra (tximino handia, ile beltzekoa, eta aurpegian ile luzea duena) dira nagusiak. Hegazti ugari daude, mota desberdin askotakoak, baina aipagarrienak hauek dira: arrano arrantzalea, Pallaseko pigargoa, hainbat zikoina-mota eta uretako beste hegazti batzuk, hala nola, lertxun beltza."}
{"id": "272264", "revid": "96586", "url": "https://eu.wikipedia.org/wiki?curid=272264", "title": "Francis Poulenc", "text": "Francis Jean Marcel Poulenc (Paris, Frantzia, 1889ko urtarrilaren 7a \u2013 1963ko urtarrilaren 30a) musikagilea eta piano-jotzailea izan zen.\nBizitza.\nRicardo Vi\u00f1esekin egin zituen piano-ikasketak, eta ikasleak musikarako zuen gaitasuna ikusirik, Milhaud, Satie, Auric, Jean Cocteau, Casella eta beste musikagile batzuekin jarri zuen harremanetan. 1920. urtean harmonia-ikasketak egin zituen Koechlinekin, eta 1921. urtean Milhaudekin joan zen Vienara, eta Schoenberg, Berg eta Webern ezagutu zituen han. 1935. urtetik aurrera, Pierre Bernac baritonoaren piano-jotzaile izan zen, eta Europan eta Estatu Batuetan zehar ibili zen.\nPoulencen musikan Debussy, Satie, Stravinski eta Ravelen eragina nabaria da. Les Six taldeko partaide izan zen, eta taldearen helburuak zintzoen bete zituena. Denetan erromantizismoaren kontrakoena, bromazaleena eta estilo aldetik soilena izan zen. Musikagile sentikorra, antiakademikoa eta etorri handikoa izan zen.\nKantu-bildumak argitaratu zituen, haien artean, \"\" (1919, \"Bestiarioa\"); \"Figure humaine\" (1945, \"Giza irudia\") kantata; eliza-musika a cappella edo orkestrarako: \"Meza\" (1937); \"Litanies \u00e0 la Vierge noire\" (\"Letaniak Ama Birjina beltzari\"); \"Quatre motets pour un temps de p\u00e9nitence\" (\"Lau motete penitentzia-aldirako\"); \"Stabat Mater\" (1951).\nHiru opera idatzi zituen, pianorako lanak, haizezko tresnetarako lanak, sonatak biolin eta pianorako, kontzertuak piano bat edo bitarako, klaberako kontzertu bat."}
{"id": "272265", "revid": "336", "url": "https://eu.wikipedia.org/wiki?curid=272265", "title": "Pavel Aleksandrov", "text": "Pavel Sergeievitx Aleksandrov (Bogorodsk, Errusia, 1896ko apirilaren 25a (juliotar egutegian) edo maiatzaren 7a (gregoriotar egutegian) - Mosku, 1982ko azaroaren 16a) errusiar matematikaria izan zen. Lehenengo ikasketak Smolensken egin zituen, eta 1913an graduatu zen. Moskuko Unibertsitatean Stepanovekin ikasi zuen, eta hark bultzatuta Jegoroven mintegietara joan zen. 1915ean bere lehen froga garrantzitsua aurkeztu zuen. 1920-1921 urteak Smolensken igaro zituen, unibertsitatean eskolak ematen. Urte haietan Urysohn matematikaria ezagutu zuen, eta handik aurrera lankide izan ziren. Ikasketak bukatu ondoren, Moskuko Unibertsitateko irakasle hautatu zuten, eta bertan topologia, analisia eta Galoisen teoria irakatsi zituen. Urysohnekin batera, Hausdorff, Fr\u00e9chet eta beste matematikari batzuek topologiaren arloan sortutako teoria aurrera eraman zuen. Besteak beste, espazio trinkoen kontzeptua asmatu zuten. 1926etik aurrera Hopfen lankide izan zen, eta 1927-1928 ikasturtea Princetonen eman zuten; bertan Lefschetz, Veblen eta Alexander matematikariekin lan egin zuten. 1929an, Moskuko Unibertsitateko matematikako irakasle izendatu zuten. 1935ean \"Topologia\" izeneko liburua argitaratu zuen. Horrez gainera, Aleksandrovek 300 argitalpen zientifiko egin zituen; topologiako kontzeptu ugari asmatu zituen eta homologiaren teoriaren hastapenak ezarri zituen. Lan horrengatik guztiagatik ohore asko jaso zuen; elkarte eta akademia askotako kide izan zen, eta Stalin saria ere jaso zuen (1943)."}
{"id": "272266", "revid": "102", "url": "https://eu.wikipedia.org/wiki?curid=272266", "title": "Susan Faludi", "text": "Susan C. Faludi (New York, AEB, 1959ko apirilaren 18a -) Ipar Ameriketako idazle eta kazetari feminista da.\nBiografia.\nHarvard Unibertsitatean ikasi zuen, eta unibertsitatean bertan hasi zen kazetari-lanetan, ikasleen \"The Harvard Crimson\" aldizkari ezagunaren zuzendari gisa.\n1991n \"Erreakzioa: emakume modernoaren kontrako gerra ezkutua\" liburua argitaratu zuen. Liburu horrek sekulako arrakasta izan zuen, eta ikaragarrizko ospea eman zion Faludiri. Kritikarien elkarteak ematen duen National Book Critics Circle saria irabazi zuen liburu horrekin, eta Faludi \"Time\" aldizkariaren azalean agertu zen Gloria Steinem lider feminista ospetsuaren aldamenean.\nLiburua argitaratu aurretik eta ondoren, Faludik kazetari- eta erredakzio-lanak egin zituen hainbat egunkaritan: \"Miami Herald\" (1981-1982), \"Atlanta Constitution\" egunkariaren igandeko gehigarria (1983-1985), \"San Jos\u00e9 Mercury News\" egunkariaren igandeko gehigarria (1985-1989) eta \"Wall Street Journal\" (1990-1992). Azken horretan Safeway konpainiaren erosketari buruz argitaratutako istorio batekin 1991ko Pulitzer saria irabazi zuen.\n1988. eta 1990. urteen bitartean Stanfordeko Unibertsitateko Emakumeari eta Sexuari buruzko Ikerketetarako Institutuko kide izan zen. Institutu hori ikasle eta idazleei laguntza eskaintzen zien bulego feminista bat zen. 1992an \"Journal\" utzi eta \"Knight\" kazetaritza-beka ospetsua lortu zuen, bigarren libururako ikerketak egiteko. 2008-2009 urteetan, Falaudi Radcliffe Institutuko kide izan zen."}
{"id": "272267", "revid": "6327", "url": "https://eu.wikipedia.org/wiki?curid=272267", "title": "Agustin Paskoal Iturriaga Ugalde", "text": ""}
{"id": "272268", "revid": "65203", "url": "https://eu.wikipedia.org/wiki?curid=272268", "title": "Ruslan Khasbulatov", "text": "Ruslan Imranovitx Khasbulatov, errusieraz \u0420\u0443\u0441\u043b\u0430\u043d \u0418\u043c\u0440\u0430\u043d\u043e\u0432\u0438\u0447 \u0425\u0430\u0441\u0431\u0443\u043b\u0430\u0442\u043e\u0432 (Grozni, Txetxenia, 1942ko azaroaren 22a - Olgino, 2023ko urtarrilaren 3a) errusiar politikari eta ekonomialaria izan zen.\nBiografia.\n1970ean Ekonomia zientzietako doktore titulua atera zuen. Irakaskuntzan aritu zen urte askoz. 1990eko martxoan Diputatuen Kongresurako diputatu aukeratua izan zen eta urte bereko ekainean, Sobiet Gorenaren lehendakariorde. 1991ko abuztuan ganberaren behin-behineko presidente eta hautagai erreformista hautatu zuten diputatuek. 1991ko estatu-kolpe saioaren ondoren Alderdi Komunista uztea erabaki zuen. 1991ko urrian, Diputatuen Kongresuak Errusiar Federakundeko Sobiet Gorenaren lehendakari aukeratu zuen. Behin eta berriz leporatu zitzaion Khasbulatovi diru publikoak xahutzea eta despota jarrerak izatea. Berak gogor kritikatu zituen Egor Gaidar liberalak abiarazitako erreforma ekonomikoak, Estatuaren monopolioak desegin baino lehen prezioak liberalizatu izana, batik bat, bere esanetan horren ondorioz jaitsi baitzen errusiarren bizi-maila modu jasanezinean. 1993ko urriko istiluak zirela-eta, Parlamentuaren lehendakari-kargutik kendu eta espetxeratua izan zen; istiluen eragileetako bat izana leporatu zitzaion. 1994an amnistiarekin espetxetik atera eta berehala, politika utziko zuela jakinarazi zuen.\nEkonomiari buruzko hogei bat liburu idatzi zituen, batzuk atzerrian ere argitaratu direnak, Austrian, Italian eta Indian esate baterako, eta baita artikuluak eta bestelako argitalpen zientifikoak ere."}
{"id": "272270", "revid": "28807", "url": "https://eu.wikipedia.org/wiki?curid=272270", "title": "Ruslan Imranovitx Khasbulatov", "text": ""}
{"id": "272271", "revid": "12788", "url": "https://eu.wikipedia.org/wiki?curid=272271", "title": "Alexander Humboldt", "text": ""}
{"id": "272272", "revid": "336", "url": "https://eu.wikipedia.org/wiki?curid=272272", "title": "Alexandre Koj\u00e8ve", "text": "Alexandre Koj\u00e8ve (jaiotza-izena: \"Alexandre Kojevnikov\" ; Mosku, 1902ko apirilaren 28a - Brusela, 1968ko ekainaren 4a) errusiar jatorriko frantziar filosofoa izan zen.\nMoskuko merkatari aberatsen semea zen, eta Vasili Kandinsky margolariaren iloba. 1917an, Errusiako Iraultza piztu zenean, kartzelatu eta heriotzara kondenatu zuten, baina, azkenean, familiaren eraginei esker, aske utzi zuten. Poloniara atzerriratu zen 1920an, eta ondoren Berlin, Erroma eta Heilderbergera. Han filosofiako ikasketak egin zituen, Karl Jaspers irakasle zuela. Budismoaz, islamismoaz, fisikaz eta matematikaz ezagutza handiak jaso zituen, bere \"Filosofia paganoaren historia arrazoituari buruzko saiakera\" liburuan ageri den moduan. 1926an Parisera joan zen. Garai hartan, Hegelen lanak bakarrik irakurtzeari ekin zion, eta bere burua marxistatzat aurkezten zuen. Parisko Unibertsitatean Hegeli eta kultura orientalistei buruzko eskolak eman zituen, eta bertako intelektual nagusiak ezagutu zituen: Raymond Aron, Georges Bataille, Maurice Merleau-Ponty. 1944an, Bigarren Mundu Gerran borrokan zebilen arren, \"Zuzenbidearen fenomenologia baten zirriborroa\" idatzi zuen, baina ez zioten 1981 arte argitaratu, bera hil eta denbora luzera. Gerra ostean, Ekonomia eta Finantzako Ministerioan funtzionario postua eman zioten. Europa batzearen alde lan egin zuen beti, eta, hain zuzen ere, Merkataritza Taldearen bilera batean zegoela hil zen Bruselan."}
{"id": "272274", "revid": "1545", "url": "https://eu.wikipedia.org/wiki?curid=272274", "title": "Waldemar \u015awierzy", "text": "Waldemar \u015awierzy (Katowice, - Varsovia, ) poloniar marrazkigilea izan zen. Arte grafikoko ikasketak egin zituen bere jaioterrian. Diploma lortu ondoren, Varsoviara joan zen, eta han irakasle, antzerki-dekoratzaile, marrazkilari eta kartelgile gisa lan egin zuen (zirkurako kartelak batez ere). Alor horretan berebiziko trebetasuna erakutsi zuen; animalien irudien bidez afektibitatearen koloreak erakusten zituen. Gai horrek aukera ematen zion orekaren eta grabitatearen legeei erronka egiteko. 1960ko hamarraldian Estatu Batuetako \"pop art\" mugimenduak erakarri zuen bereziki. Bestalde, egin zituen erretratuetan nabarmen erakusten zuen inpresionismoa: \"Tadeusz Rosewicz antzerkigilea, Witkiewicz marrazkigilea\". Jazz-musikagileei egindako erretratuetan, berriz Louis Armstrong (1980), Count Basie (1985), John Coltrane (1988), Thelonious Monk (1989), Stevie Wonder (1992), musikagilearen izaerari eusten zion, eta interpretatzen zuen musikaren garrantzia nabarmentzen zuen: Armstrong alde batetik marraztu zuen, izerdi-tantez beteta, eta hortz distiratsuetan tronpeta txiki baten isla ikusten zitzaiola. Bere erretratuak 1993an erakutsi zituen Chaumonteko arte grafikoetako nazioarteko topaguneetan. Bestalde, \u015awierzy ezaguna izan zen antzerkiko kartelgile gisa. Berari eman zioten Varsoviako Narodowy antzokirako egin ziren kartel guztiak erakutsiko zituen erakusketaren berri emateko ardura."}
{"id": "272275", "revid": "83638", "url": "https://eu.wikipedia.org/wiki?curid=272275", "title": "Andrzej Wajda", "text": "Andrzej Witold Wajda ( ahoskatua; Suwa\u0142ki, Polonia, 1926ko martxoaren 6a - Varsovia, 2016ko urriaren 9a) poloniar zinemagilea izan zen.\nBizitza.\nAita Poloniako armadako zalditeria ofiziala zuen, eta Bigarren Mundu Gerraren hasieran hil zuten, Katyngo sarraskian. Gerran nazien aurkako erresistentzian borrokatu zen. Gerra bukatu ondoren Arte Ederretako ikasketak egin zituen Krakovian, eta zinema-ikasketak \u0141\u00f3d\u017aeko eskolan.\n\"Pokolenie\" (1954, \"Belaunaldia\"), \"Kana\u0142\" (1957) eta \"Popi\u00f3\u0142 i diament\" (1958, \"Errautsak eta diamanteak\") Poloniak alemanen okupazio-garaian bizi izan zituen aldaketei buruzko trilogiak badu Bu\u00f1uelen eragina, eta arrakasta handia izan zuen nazioartean.\nWajda Poloniako zinema-eskolaren aitzindaria izan zen. 1959az geroztik, antzerki-zuzendaria ere izan da. Haren filmografia oro har Poloniako historiari eta bilakaera-politikoari atxikia da, eta eragin handia izan du Poloniako kultura giroan.\nAipagarriak dira Zbigniev Cybulski aktore bikainak Wajdaren film batzuetan egin zituen antzezpenak; Wajdak hari eskaini zion \"Wszytsko na Sprzeda\u017c\" (1968, \"Oro salgai\") filma. Filmak: \"Popio\u0142y \"(1965, \"Errautsak\"); \"Krajobraz po bitwie\" (1970, \"Guduaren ondorengo ikuspegia\"); \"Ziemia obiecana\" (1976, \"Promesa handiaren lurraldea\"); \"Smuga Cienia\" (1976, \"Itzalezko marra\"); \"Cz\u0142owiek z marmuru\" (1977, \"Marmolezko gizona\"); \"Dyrygent\" (1980, \"Orkestra-zuzendaria\"); \"Cz\u0142owiek z \u017celaza\" (1981, \"Burdinazko gizona\"), Gdanskeko ontzioletako gertakariak eta Solidarno\u015b\u0107 sindikatuaren sorrera kontatzen duen filma; \"Danton\" (1982); \"Ein liebe im Deutschland\" (1983, \"Amodio bat Alemanian\").\n1990eko hamarkadaren hasieran, Varsoviako Powszchny antzokiaren senatari eta zuzendari gisa aukeratua izan zen. Filmak zuzentzen jarraitu zuen, eta Bigarren Mundu Gerra erabili zuen gai nagusitzat: \"The Crowned-Eagle Ring\" (1993), \"Holy Week\" (1996). 1997. urtean Wajdak \"Miss Nobody\" drama egin zuen, hiru gaztetxoen arteko harremanean sakotzen duen filma. 2000. urtean Ohorezko Oscar Saria jaso zuen, eta Wajdak Krakoviako Jagiellonianeko Unibertsitateari eman zion saria. 2006. urtean, Wajdak Berlingo Nazioarteko Zinemaldian Ohorezko Urrezko Hartza jaso zuen."}
{"id": "272277", "revid": "46380", "url": "https://eu.wikipedia.org/wiki?curid=272277", "title": "Andr\u00e9 Frossard", "text": "Andr\u00e9 Frossard (Saint-Maurice-Colombier, Doubs, Frantzia, 1915eko urtarrilaren 14a - Versailles, Frantzia, 1995eko otsailaren 2a) frantses kazetari eta idazlea izan zen.\nBiografia.\nAita judua zuen, eta ama protestantea. Hogei urte zituela, katolizismora bihurtu zen. Prentsa politikoan lan egin zuen, hainbat marrazki eginez eta idazlanak argitaratuz. 1946tik aurrera \"L\u00b4Aurore\" eta \"Le Figaro\" egunkarietan idatzi zuen. Idatzitako liburuetan sinesmen katolikoa nabarmentzen zaio. 1969an \"Dieu existe, je L\u00b4ai rencontr\u00e9\" (\"Jainkoa existitzen da, nik aurkitu dut\") idatzi zuen, eta sekulako arrakasta izan zuen, baita nazioartean ere. Joan Paulo II.a Aita Santuak ere irakurri zuen liburua. Andr\u00e9 Frossard eta Aita Santua adiskide izan ziren, eta hainbat liburu idatzi zituen hari buruz: \"N\u00b4ayez pas peur! Dialogue avec Jean-Paul II\" (1982, \"Ez izan beldur! Elkarrizketa Joan Paulo II.arekin\"), \"Portrait de Jean-Paul II\" (1988, \"Joan Paulo II.aren erretratua\"), \"D\u00e9fense du pape\" (1993, \"Aita Santuaren defentsan\").\nKlaus Barbieren kontrako epaiketan lekuko gisa parte hartu ondoren, \"Le Crime contre l\u00b4humanit\u00e9\" (1987, \"Gizateriaren aurkako krimena\") liburua idatzi zuen. 1988an Frantziako Akademiako kide egin zuten. Lanen artean ditu: \"La Maison des otages\" (1944, \"Bahituen etxea\"), \"Il y a un autre monde\" (1976, \"Bada beste mundu bat\"), \"Les Trente-Six Preuves de l\u00b4existence du diable\" (1978, \"Deabrua badelako hogeita hamasei froga\"), \"Excusez-moi d\u00b4\u00eatre fran\u00e7ais \"(1992, \"Barkatu frantsesa izateagatik\")."}
{"id": "272278", "revid": "512", "url": "https://eu.wikipedia.org/wiki?curid=272278", "title": "Jean Paul", "text": "Johann Paul Friedrich Richter, ezagunagoa Jean Paul ezizenez (Wunsiedel, Bavaria, Alemania, 1763ko martxoaren 21a - Bayreuth, Bavaria, Alemania, 1825eko azaroaren 14a), alemaniar eleberrigilea izan zen.\nBiografia.\nJean-Jacques Rousseau idazleari zion begiramenez erabili zuen \"Jean Paul\" izengoitia. Ospe handia izan zuten haren obrek, XIX. mendearen hasieran. Ministro protestante baten semea zen, eta Leipzigen egin zituen teologiako ikasketak.\n1787tik aurrera argitaratu zituen lehen kontakizun ospetsuak: \"Auswahl aus des Teufels Papieren nebst einem n\u00f6thigen Aviso vom Juden Mendel\" (1789, \"Deabruaren paperen artean aukeraturiko pasarteak eta Mendel juduari buruzko informazio-txostena\"), \"Maria Wuz\" (1790) eta \"Die unsichtbare Loge\" (1793, \"Logia ikustezina\"). \"Hesperus\" (1795) eleberriaz ospe handia jaso zuen; lan garrantzitsuak etorri ziren ondoren: \"Blumen-, Frucht-, und Dornenst\u00fccke\" (1796, \"Lore-, fruitu- eta arantza-puskak\", \"Siebenkas\" heroiaren izenaz ere ezaguna), \"Quintus Fixlein\" (1796) eta \"Titan \"eleberri didaktikoa (1800-1803), bere maisulana.\n1804an Bayreuth hirian hartu zuen bizilekua, eta garai bateko ideia neoklasikoetatik eta geroko erromantikoetatik urrundu zen, haien aldeko ilusioa galdurik, nahiz ez zuen umorea galdu: \"Dr. Katzenbergers Badereise\" (1809, \"Katzenberg doktorea bainutegirako bidaia\") eta \"Des Feldpredigers Schmelzle Reise Nach Fl\u00e4tz mit forgehenden Noten\" (1809, \"Gudarosteko kapilau Schmelzleren bidaia\").\nJarraitzaile asko izan zituen Europan."}
{"id": "272279", "revid": "28807", "url": "https://eu.wikipedia.org/wiki?curid=272279", "title": "Johann Paul Friedrich Richter", "text": ""}
{"id": "272280", "revid": "96586", "url": "https://eu.wikipedia.org/wiki?curid=272280", "title": "Irene Bau", "text": "Irene Bau (Madril, 1968ko urriaren 7a) bizkaitar antzezlea da. Madrilen jaio arren, oso umetan heldu zen Bilbora, eta han eman zuen haurtzaroa hogei urte zituela berriz Madrilera itzuli zen arte, hango Antzerki Eskola batean Arte Dramatikoa ikastera.\nEuskal zuzendari gazteen film labur askotan parte hartu du, besteak beste Kepa Sojoren \"Cien maneras de hacer pollo al txilindron\" (1997) eta \"Looking for Txentxo\" (1998) goraipatuetan. 90eko hamarraldi hasierako hainbat film arrakastatsutan lan egin zuen Enrique Urbizuren \"C\u00f3mo ser infeliz y disfrutarlo\" (1993) eta \u00c1lvaro Fern\u00e1ndez Armeroren \"Todo es mentira\" (1994) filmetan, esaterako; eta hurrengo urteetan ere jarraitu du zinemagintzan: Ernesto Telleriaren \"Menos que cero\" (1995), Fidel Corderoren \"La fabulosa historia de Diego Mar\u00edn\" (1996) eta Paco Rodr\u00edguezen \"Quince\" (1997) filmetan, hain zuzen ere. Telesailetan ere lan egin du.\nBaina bere esparrurik kutunena antzerkia da, eta horretan dihardu 1986tik gaur arte. Guztira hamaika lanekin parte hartu du, eta zuzendari ezagunenekin aritu da. 1992 eta 1996an, esaterako, Gerardo Mallak zuzenduriko \"El P\u00edcaro, aventuras y desventuras de Lucas Mara\u00f1a\" Fernando Fern\u00e1n G\u00f3mezen lanean, eta Neil Simonek idatzitako \"Bienvenida a casa\" antzerki-lanetan lan egin zuen, eta 2000. urtean, kasu bietan Mercedes Lezcanoren zuzendaritzapean, Merc\u00e9 Rodoredaren \"Mujeres\" eta J. Saundersen \"Oto\u00f1o en familia\" antzeztu ditu."}
{"id": "272281", "revid": "336", "url": "https://eu.wikipedia.org/wiki?curid=272281", "title": "Georges-Louis Leclerc", "text": "Georges Louis Leclerc, Buffon Kondea (Montbard, 1707ko irailaren 7a - Paris, 1788ko apirilaren 16a) frantziar zientzia-gizona eta idazlea izan zen. Legegizona izan zen hasieran; gero izadiaren zientziez interesatu zen, eta 1739an Erregearen lorategiko arduradun izendatu zuten. Buffonek beste zenbaitekin batera egindako \"Histoire naturelle\" (1749-1789) obra gaitzak (44 liburuz osatutako lana) hedapen handia izan zuen. Zientzia-ezagupena esperientziaren gainean eraiki nahiz, behaketa zorrotz baten ondotik animalien deskribapen zehatzari ekiten zion liburuan. Ildo horretatik, Lineok plazaraturiko moten sailkapenari kritika egin zion, mugatuegia zelakoan. Eboluzionismoaren aitzindari, animalia biziaren egonkortasunari eztabaidagarria iritzirik, izakien aurrerabide eta kateatzearen ideia adierazi zuen. Lurraren garapenaren inguruko ideia ausartak eman zituen: 75.000 urte zituela Lurrak, eta 40.000 urte lehenago hasi zela bertan bizitza. Hoztu aurretik Lurrak 90.000 urte iraungo zituela ere baieztatu zuen. Bestalde, idazketaz ere arduratu zen, idatzizko adierazpidea gaiari egokiro lotua egon behar zuela aldarrikatuz: \"Discours sur le style\" (1753).\nBuffonen lana berehala hedatu zen Frantziatik kanpo. Euskalerriaren Adiskideak elkarteak bere ikasgaien artean sartu zuen, eta Bergarako seminarioan \"Histoire naturelle\" delakoaren lehen egokitzea (\"Historia natural del hombre\", 1773) testuliburu gisa erabili zen."}
{"id": "272282", "revid": "15795", "url": "https://eu.wikipedia.org/wiki?curid=272282", "title": "Georges Louis Leclerc", "text": ""}
{"id": "272284", "revid": "46380", "url": "https://eu.wikipedia.org/wiki?curid=272284", "title": "Cirilo Mart\u00ednez Novillo", "text": "Cirilo Mart\u00ednez Novillo (Madril, Espainia, 1921eko uztailaren 9a - 2008ko uztailaren 15a) margolaria izan zen.\nBizitza.\nMadrilgo Escuela de Artes y Oficios eta Escuela Superior de Pintura, Escultura y Grabado eskoletan egin zituen ikasketak. Garai hartan ezagutu zituen Daniel V\u00e1zquez D\u00edaz eta Gaztelako paisaiaren tratamendu berezia ezaugarri zuen Escuela de Madrid taldeko zenbait kide. Zenbait aldizkari eta egunkaritako lankide izan zen.\nEspainiako Gerra Zibilaren ondoren espetxeratu egin zuten, eta espetxetik atera zenean alfonbretarako zirriborroak egiten hasi zen Luis XV.a, XVI.a, Chippendale eta beste estilo batzuetako marrazkietan oinarriturik, eta ondoren Parisa bidaiatu zuen ikasketak sakontzera.\nMart\u00ednezen lana figuratiboa da gehienbat; izadi hilak eta irudiak egin zituen lehenengo aldian, eta geroago paisaiagile gisa nabarmendu zen. Bere obrak Espainiako eta atzerriko bilduma pribatuetan eta Madrilgo Gaur Egungo Arte museoan, Bilboko Arte Ederretakoan eta abarretan daude ikusgai. Hainbat erakusketa egin ditu bere karreran zehar, bai bakarkakoak zein taldekakoak. Bakarkako lehen erakusketa 1947an egin zuen Madrilgo Buchholz galerian, eta geroztik aipagarriak ditu Parisko Galerie Eponekoa (1964), Zuricheko Galerie Burdeken egindakoa (1964) edota Suitzako M\u00fcller galeriakoa (1967). Talde-erakusketei dagokionez, hainbat erakusketa eta azokatan parte hartu du, adibidez Veneziako Biurtekoan (1950 eta 1954).\n1990eko hamarkadatik aurrera, bere obran aldaketak izan ziren:\nBere bizitzako azken urteetan, eta osasun-arazoak izan arren, Mart\u00ednez Novillok ezaugarri berriak txertatzen ditu bere sortze-prozesuan: paisaiak ordu arte erabili ez zituen nahasketa eta konbinazio berrietatik lortutako koloreekin margotzen ditu. Horixe azaldu zuen Juan Gris Galerian egindako erakusketan, azkena izango zena (2006):\nHil arte margotzen jarraitu zuen."}
{"id": "272285", "revid": "58701", "url": "https://eu.wikipedia.org/wiki?curid=272285", "title": "\u00c1lvaro Pombo", "text": "\u00c1lvaro Pombo Garc\u00eda de los R\u00edos (Santander, 1939ko ekainaren 23a) espainiar narratzaile, saiakeragile eta olerkaria da.\nBiografia.\nHainbat genero landu ditu, besteak beste olerkia, \"Protocolos\" (1973,\" Protokoloak\"), \"Variaciones\" (1977,\"\u00a0Bariazioak\") eta \"Hacia una constituci\u00f3n po\u00e9tica del a\u00f1o en curso\" (1980,\" Urte honen osaera poetiko baterantz\") lanetan esaterako. Baina ospe gehien eman dion generoa fikziozko prosa da, zalantzarik gabe. Genero horretan azpimarratzeko lanak ditu \"Relatos sobre la falta de substancia\" (\"Funsgabetasunari buruzko kontakizunak\"), \"El parecido\" (\"Antza\"), \"El hijo adoptivo\" (\"Sasiko semea\"), \"Los delitos insignificantes\" (\"Delitu hutsalak\"), \"Telepena de Celia Cecilia Villalobo\" (\"Celia Cecilia Villaloboren telepena\"), etab. Zenbait sari irabazi ditu, adibidez Kritikaren Saria 1991n, \"El metro de platino iridiado\" (\"Platino iridioztatuzko metroa\") obrarekin, eta Narratibako Sari Nazionala handik sei urtera, \"Donde las mujeres\" obrarekin. Hain zuzen ere, zaletasun handia erakutsi izan du beti emakumeak protagonista dituen narratibarako (batez ere erdi-mailako klaseko espainiar emakumeekiko), eta ezaugarri aipagarria du, orobat, azken urteetako lanetan ahozko literaturatik harturiko baliabideak erabili izana bere pertsonaien hizkera aditzera emateko; hala ere, horrek ez du bere diskurtsoa deuseztatu edo hutsaldu, bikain asmatu baitu lagunarteko hizkera eta bere diskurtsoaren azalpena uztartzen. 2004. urtean Espainiako Errege Akademian sartu zen. 2006. urtean Planeta Saria irabazi zuen \"La fortuna de Matilda Turpin\" eleberriarekin. Azken urteetan Uni\u00f3n Progreso y Democracia (UPyD) alderdiaren laguntzailea da, eta 2008. urteko hauteskundeetan Madrilgo Erkidegoko Senaturako hautagai-zerrendan lehenengoa izan zen, baina ez zuen senatari-akta eskuratu. 2011. urteko hauteskundeetan berriz aurkeztu zen."}
{"id": "272286", "revid": "46380", "url": "https://eu.wikipedia.org/wiki?curid=272286", "title": "Manuel Hern\u00e1ndez Momp\u00f3", "text": "Manuel Hern\u00e1ndez Momp\u00f3 (Valentzia, Katalan Herriak, 1927ko urriaren 10a - Madril, Espainia, 1992ko urtarrilaren 25a) Katalan Herrietako pintorea izan zen.\nBiografia.\nValentziako Arte Ederretako Eskolan ikasi zuen, 1943tik 1949ra bitartean. 1954tik 1957ra Parisen, Erroman eta Herbehereetan bizi izan zen, hurrenez hurren.\nBere pinturak hirietako paisaietan oinarritzen dira; denborarekin, ordea, askatasun handiagoa hartu zuen Momp\u00f3ren lanak, joera abstraktuen eta informalismoaren eraginez.\n1958an Juan March fundazioaren beka bat lortu zuen, eta mosaikoaren teknikaren inguruko ikerketak egin zituen. Espainiara itzuli zenean, Madrilen hartu zuen bizilekua, eta hiri horretan eta Eivissan eta Mallorcan bizi izan zen orduz geroztik.\n1950eko hamarraldian gouachea eta olio-pintura landu zituen, batez ere, eta kaleetako gertakizunak, herri-jaiak eta abar landu zituen. Mediterraneoko argia zuriaren eta tonu argitsuen bidez adierazten zuen. Denborarekin, ordea, irudi horiek pintura abstraktuaren eragin nabarmena erakusten dute. 1968an Veneziako Bienalerako hautatu zuten, eta han UNESCO saria lortu zuen.\n1970eko hamarraldian metakrilato gainean egindako pinturak landu zituen, batez ere, eta 1981. urtetik aurrera eskulturaren alorrean jardun zuen. 1984an Arte Plastikoen sari nazionala irabazi zuen.\nMomp\u00f3ren lanak mundu osoko museoetan ikus daitezke, Madril, Estatu Batuak, Paris, Sevilla, Valentzia, Londres, Gasteiz eta New Yorken, besteak beste."}
{"id": "272287", "revid": "46380", "url": "https://eu.wikipedia.org/wiki?curid=272287", "title": "Manuel Garrido Jim\u00e9nez", "text": "Manuel Garrido Jim\u00e9nez (Granada, Espainia, 1925eko azaroaren 8a - Madril, 2015eko urtarrilaren 8a) filosofoa izan zen. Logika- eta filosofia-katedraduna Valentziako Unibertsitatean eta Madrilgoan.\nBizitza.\n1960 ondoko urteetan, bera izan zen logika formalaren zabaltzailea Espainian, zientziaren filosofiaz eta filosofia analitikoaz ekarpen ugari egiteaz gainera. Haren \"L\u00f3gica simb\u00f3lica\" (1974, \"Logika sinbolikoa\") logikako eskuliburu klasikoa bihurtu da. Horrez gainera, logikari eta zientziaren filosofiari buruzko saiakera ugari idatzia izan zen. Logikari buruzko kongresuak antolatu zituen, baita garrantzi handiko logikariak eta filosofoak erakarri ere: Strawson, Quine eta Davidson, besteak beste.\nBestalde, \"Teorema\" aldizkaria sortu zuen, logikaz eta zientziaren filosofiaz Espainiako unibertsitatean izan den lehenengo aldizkaria. Bere obran dedukzio logikaren prozesuei buruzko interpretazio originalak egiten ditu, zibernetikaren eta hizkuntza formalen ekarpenak aztertzen, eta bere errealitatearen teorian, materialismoa eta errealismo kritikoa elkartzen ditu, egungo zientzia naturalen eta formalen ekarpenetan oinarriturik.\nBestalde, aipagarria da atzerriko egileak zabaltzeko egin zuen ahalegina, Beth, Gadamer, G\u00f6del, Habermas, Haecker, Leen, Lorenzen, Quine, Turing eta Woodegerren lanak itzuliz. 1955. urtetik aurrera, Madrilgo Jorge Santayana katedraren zuzendaria izan zen, eta Santayanaren obren gaztelaniazko edizio kritikoaren arduraduna."}
{"id": "272288", "revid": "96586", "url": "https://eu.wikipedia.org/wiki?curid=272288", "title": "Sir Kenneth MacMillan", "text": "Sir Kenneth MacMillan (Londres, Ingalaterra, 1929 - 1992) balleteko dantzaria eta koreografoa izan zen. Royal Balleteko zuzendari izan zen 1977. urtetik hil zen arte.\nDantzari gisa hasi zen Sadler's Wells Ballet Schoolen, eta eskola horretako dantzari-taldean sartu zen 1946an. Handik hamar urtera, Royal Balleten hasi zen. 1970eko hamarraldia arrakasta handikoa izan zen MacMillanentzat, lan hauei esker: \"Maitagarriaren musua\" (1960), \"Gonbidapena\" (1960), \"Udaberriaren sagarapena\" (1962), \"Ahizpak\" (1963) eta \"Lurraren kantua\" (1965). 1966tik 1969ra bitartean, klasikoak eraman zituen eszenatokira, hala nola \"Loti ederra\" (1967) eta \"Beltxargen aintzira\" (1969).\n1970an Frederick Ashtonen ordezko izan zen Royal Balleten, baina handik zazpi urtera utzi egin zuen kargua, konpainiako lehen koreografo-lanean bete-betean aritzeko. Garai horretatik aurrera MacMillanek koreografia ugari egin zituen, eta hainbat ballet osatu zituen. Bere konpainiarako egin zituen pieza dramatikoez gainera, beste asko Ballet Ramberterako, telebista eta zinemarako egin zituen, eta antzerkian, Ionescoren hainbat lan zuzendu zuen. Azken lanen artean kontuan hartzekoak dira, \"Romeo eta Julieta\" (1967) ballet dramatikoa, \"Anastasia\" (1971), \"Manon\" (1974), \"Mayerling\" (1978), \"Isadora\" (1981), \"Heriotza-dantza\" (1983) eta \"Pagodetako printzea\" (1989). 1983an Sir titulua eman zioten, eta American Ballet Theatreko kide artistikoa izan zen handik urtebetera."}
{"id": "272289", "revid": "46380", "url": "https://eu.wikipedia.org/wiki?curid=272289", "title": "Tom\u00e1s Marco Arag\u00f3n", "text": "Tom\u00e1s Marco Arag\u00f3n (Madril, 1942ko irailaren 12a) espainiar musikagilea da.\nBiografia.\nBiolin eta konposizio ikasketak egin zituen, eta zuzenbidean lizentziatu zen 1963an. Frantzian eta Alemanian osatu zituen musika-ikasketak, Boulez, Stockhausen, Ligeti, K\u00f6nig eta Adornorekin. 1962az gero musika-konposizioan eta kritikan jardun du buru-belarri. Irakasle gisa lan egin du, besteak beste, Madrilgo Goi Mailako Kontserbatorioan, eta ikastaroak eman ditu Europako eta Amerikako zenbait unibertsitate eta zentrotan. 1981-1985 bitartean Espainiako Orkestra eta Koru Nazionalen Erakunde Autonomoaren zuzendari izan zen eta Gaur Egungo Musikaren Zabalkunderako Zentroarena ondoren. Alacanteko Gaur Egungo Musikako Nazioarteko Jaialdia sortu zuen, eta haren zuzendari izan zen 11 urtez. 1991-1995 urteetan Orkestra Nazionalaren Zuzendari teknikoa izan zen. Hurrengo urtean Madrilgo Erkidegoko Jaialdiaren zuzendari izendatu zuten. Hainbat sari irabazi ditu bere karreran zehar, besteak beste Musikako Sari Nazionala (1969), Parisko VI. Bi Urteko Ohorezko saria (1969) eta UNESCOren Sari Nazionala. Bere obren artean azpimarratzekoak dira \"Selene\" opera; \"Llanto por Ignacio S\u00e1nchez Mej\u00edas\" balleta; sei sinfonia; \"Escorial\", \"Pulsar \"eta \"Campo de estrellas\" obra sinfonikoak; \"Autodaf\u00e9\", \"Espacio sagrado\", \"Concierto del agua\" kontzertuak; ganbera-musikan, harirako lau kuarteto; piano, gitarra eta abarrentzako obrak."}
{"id": "272291", "revid": "512", "url": "https://eu.wikipedia.org/wiki?curid=272291", "title": "Mauricio Rosencof", "text": "Mauricio Rosencof (Florida, Uruguai, -) gaztelaniazko idazle bat da.\nBizitza.\nKazetari hasi zen lanean, eta antzezlea ere izan zen, baina 1960an bere lehen obra garrantzitsua, \"El Gran Tuleque (Tuleque Handia),\" estreinatu zenez gero, antzerkigintzan murgildu zen nagusiki, nahiz eta politikan ere aritu zen. Izan ere, gazteria komunisten batasunaren sortzailea eta Tupamaroen Nazio Askapenerako Mugimenduaren buruzagi izan zen.\n1972an atxilotu eta torturatu egin zuten, eta 1973ko estatu-kolpean bahitu gisa hartu zuten beste zortzi presorekin batera; kanpoan gudarostearen kontrako erasorik izanez gero hil egingo zutela agindu zuten. Hamabi urte igaro zituen espetxean eta bizimodu lazgarria izan zuen; 1985ean aske utzi zuten, baina urte haietako bizipenak jaso zituen E. Fern\u00e1ndez Huidobrorekin \"Memorias del calabozo (Ziegako oroitzapenak)\" izenburupean bildu zituen hiru liburukietan.\nBere antzezlanetan azpimarratzekoa da kontakizunetan sortzen dituen bikote kontrajarriak: poesia eta indarkeria, samurtasuna eta samina, kontzientzia eta eldarnioa. Gaztelaniaz idatzitako gaurko antzerkiko egile nagusietakoa da, eta bera da nazioartean ospe gehien duen uruguaitar idazleetako bat.\nHauek dira bere obra nagusiak: \"La valija\" (1961,\" Maleta,\"), \"Los caballos\" (1967,\" Zaldiak\"), \"El saco de Antonio\" (1985,\" Antonioren zakua\") eta \"El regreso del Gran Tuleque\" (1987,\" Tuleque Handiaren itzulera\")\".\"\nEgun, Montevideon bizi da eta 2005etik Montevideoko Udal Intendentziako Kultura Zuzendaria da. \"Caras y Caretas\" aldizkarian zutabegile gisa aritzen da."}
{"id": "272292", "revid": "1545", "url": "https://eu.wikipedia.org/wiki?curid=272292", "title": "Jean Rouch", "text": "Jean Rouch (Paris, 1917ko maiatzaren 31 - Birni-N'Konni, Niger, 2004ko otsailaren 18a) frantziar etnografoa eta zinemagilea izan zen. \"Cin\u00e9ma v\u00e9rit\u00e9\" izeneko mugimenduaren sortzaileen artean egon zen.\nZineman egin zituen lehenengo saioak bere etnografo-lanbidearen luzapen modukoak izan ziren, \"Au pays des magies noires\" (1947, \"Magia beltzen herrialdean\") esaterako. Afrikar gizarteak Europarentzat ispilu bat direla eta Europak horietara begiratzen ikasi behar duela aditzera eman zuen zenbait lanetan: \"Les Ma\u00eetres-Fous \"(1955, \"Maisu eroak\"). Bi herrialdeen arteko harreman horretan (nahasia eta zaila) oinarri ziren Rouchen ondorengo filmak: \"Moi un Noir\" (1958, \"Ni beltz bat\") eta \"La Pyramide humaine\" (1959, \"Giza piramidea\"). Lan dokumental horietan, Rouchek ez du besterik gabe arrazismoaren kontra egiten, aldiz, saiatzen da batzuen eta besteen arteko berdintasunak eta ezberdintasunak azaltzen. \"Chronique d'un \u00e9t\u00e9 \"(1960, \"Uda baten kronika\") ez da errealitatea zuzen-zuzenean erakusten duen zinemaren adibide, baina frantses gizarteko hainbat sektoretako galdeketa etnografikoaren arauen bidez, liskarren, blokeoen eta bazterketen berri ematen da. \"La Chasse au lion \u00e0 l'arc \"(1965, \"Lehoiaren ehiza arkuarekin\") filmarekin Afrikara itzuli zen. Ondorengo lanetan, ordea, fikziozko osagaiak sartzen hasi zen, afrikar kontakizunetatik hartutako fabulak: \"Jaguar\" (1967), \"Petit \u00e0 petit\" (1970, \"Apurka-apurka\"), \"Cocorico Monsieur Poulet\" (1977), \"Madame l'eau\" (1992, \"Andre ura\"), \"la Vache merveilleuse \"(1995, \"Behi miragarria\"). 2004. urtean, kotxe-istripu batean hil zen Nigerren."}
{"id": "272293", "revid": "1545", "url": "https://eu.wikipedia.org/wiki?curid=272293", "title": "Charles Vanel", "text": "Charles-Marie Vanel (Rennes, 1892ko abuztuaren 21a - Cannes, 1989ko apirilaren 15a) frantziar aktorea izan zen.\nBiografia.\nItsas eskolan hasi zen, baina, ikusmenean zuen akats bat zela-eta, ezin izan zen marinel hasi. Hamabi urte zituela, Parisen, Montparnasse Antzokira joaten hasi zen, eta antzezle izan nahi zuela ohartu zen. 1908an figurante gisa egin zuen debuta \"Hamlet\"en, eta 1911n kafetegi bateko mutiko baten papera egin zuen \"Jim Crow\" filmean. Gerraren ondoren, Firmin G\u00e9mieren taldean sartu zen, Antoine Antzokian, eta 1922an zinemara itzuli zen Robert Boudriozen \"L'\u00c2tre\" (\"Sutondoa\") filmarekin. Hura izan zen garrantzizko lehenengo lana zineman, eta, harrezkero, ez zuen mundu hori utzi. Bere filmografiak berrogei titulu inguru biltzen ditu zinema mutuan, eta ehun eta hogei zinema soinudunaren hasieratik azken filma egin zuen arte, \"Les Saisons du plaisir\" (1987, \"Atseginaren urtaroak\"). Zineman batez ere gizon zintzo, hiritar onaren paperak egin zituen. Aipagarriak ditu: \"Les Mis\u00e9rables\" (1933, \"Miserableak\"), \"Grand jeu\" (1934, \"Joko nagusia\"), \"L'\u00c9quipage\" (1935, \"Ekipajea\"), \"Les Pirates du rail\" (1938, \"Burdinbideko piratak\"), \"La Loi du Nord \"(1940, \"Iparraldeko Legea\"), \"Le ciel est \u00e0 vous\" (1943, \"Zerua zuena da\"), \"Salaire de la peur\" (1952, \"Izuaren soldata\"), \"L'A\u00een\u00e9 des Ferchaux\" (1962, \"Ferchauxtarren zaharrena\"). Vanel bitan saiatu zen zuzendaritza-lanetan, \"Dans la nuit\" (1929, \"Gauean\") eta \"Affaire class\u00e9e \"(1931, \"Zeregin amaitua\")."}
{"id": "272294", "revid": "41163", "url": "https://eu.wikipedia.org/wiki?curid=272294", "title": "Dominique Garat Hiriarte", "text": "Dominique Garat Hiriarte (Uztaritze, - \"ibidem\", ) lapurtar politikaria izan zen. Familia burges bateko semea Larresoroko apaizgaitegian egin zituen lehenengo ikasketak, eta Bordelen zuzenbideko ikasketak. Bordelen ezkondu, eta han geratu zen 1761. urtetik aurrera. Politikoki monarkikoa bazen ere erreformazale gisa agertu zen. Era berean ilustratua, razionalista eta Hargin beltz sutsua ere izan zen. Bere burua katolikotzat aurkezten zuen baina Biltzar Nazionalean gogor egin zuen erlijio-ordenak ezabatzearen alde. Frantziako iraultzaren testuinguruan nabarmendu zen Garat, Euskal Herrirako eskumenak lortzeko ahaleginetan, bereziki. Garatarrak Uztaritzeko Mailia etxondoan bizi ziren, gero Garatenea deitua.\nFrantziako Iraultzan.\n1789an, erregeak Estatu Orokorrak deitu zituen (1614tik ez zen horrelakorik gertatu) eta Dominique Garat Lapurdiko Hirugarren Estatuko ordezkari aukeratu zuten, Joseph anaiarekin batera. Estatu Orokor haiek Batzar Konstituziogile bihurtu zirenean, Frantziako erregearekin egoera politiko berriaren zer-nolakoak eztabaidatu behar zituen batzordeko kide aukeratu zuten.\nLapurdiko Biltzarraren aldeko sutsua izaki, euskaldunek eskubidez eta ez pribilegioz zituzten erakundeak zaintzen saiatu zen, baina Frantziako Batzarrak 1789ko abuztuan, herrialdeen arteko bereizkuntza guztiak ezabatu zituen. Alferrik saiatu zen Dominique Garat Lapurdiko burujabetasunaren alde, orobat Frantzia departamenduetan banatzea erabaki zelarik, Ipar Euskal Herriko lurraldeak batera eta bereiz elkartzeko proposamena egin zuenean (1790; Ipar Euskal Herria Bearnoko lurraldearen mende geratu zen).\nUztaritzera erretiratu ondoren, biziki salatu zituen iraultzaile berriek Lapurdin egindako bidegabekeriak eta girondarra izaki, espetxean eduki zuten Robespierre hil zen arte. 1794ko lapurtarren deportazioaren inguruko erantzukizunak argitzeko batzordeko kide izan zen. Uztaritzeko auzapeza izan zen eta irakaskuntza elebiduna bultzatu zuen."}
{"id": "272295", "revid": "119347", "url": "https://eu.wikipedia.org/wiki?curid=272295", "title": "Edorta Kortadi", "text": "Edorta Kortadi Olano (Tolosa, 1946ko apirilaren 13a) gipuzkoar arte irakasle, idazle eta kritikaria da.\nBiografia.\nDonostiako Apaizgaitegian ikasi zituen Humanitateak, Filosofia eta Teologia (1958-1971), Irungo Maisutza Eskolan Maisutza (1968), eta Bartzelonako Unibertsitate Zentralean Filosofia eta Letrak, Artearen Historia espezialitatean, (1971-1976). Diseinatzaile grafikoa eta publizista izanik, Euskal Kartelgintza eta Arte Grafikoak (1968-1976) mugimenduan hartu zuen parte. Haur-literatura eta -poesiari buruzko hainbat liburu diseinatu eta ilustratu zituen, eta haurrentzako poesia-liburuak ere idatzi zituen (Donostiako Kantil Poesia Saria eskuratu zuen). 1968. urtetik aurrera irakaskuntza, arte-kritika eta erakusketen antolakuntza tartekatu zituen, apaiz-lana alde batera utzi gabe. 1978an Eusko Ikaskuntzako Arte Saileko lehendakari izendatu zuten, eta 1982tik 1994ra erakunde horretako idazkari nagusia izan zen. Jose Migel Barandiaran Fundazioko idazkari nagusia ere izan zen 1979tik 1997 arte. Gaur egun Donostiako Santa Maria basilikaren parrokoa da eta Donostiako Elizbarrutiko museoko zuzendaria.\nLiburuak.\nKaleratu dituen liburuen artean daude:"}
{"id": "272296", "revid": "58701", "url": "https://eu.wikipedia.org/wiki?curid=272296", "title": "Roger Laporte", "text": "Roger Laporte (Lyon, 1925eko uztailaren 20a - Montpellier, 2001eko apirilaren 24a) frantses idazlea izan zen. Urte askoan filosofiako irakasle izan zen Montpelliereko institutu batean.\nLau aldi bereizten dira Laporteren idazle bizitzan. Lehenengo aldia hiru liburu hauek osatzen dute: \"La Veille \"(1963, \"Bezpera\"), \"Une voix de fin silence\" (1966, \"Isiltasun fineko ahots bat\"), \"Pourquoi?\" (1967, \"Zergatik?\"). Lan horietan nabarmena da Maurice Blanchoten eta Emmanuel L\u00e9vinasen eragina, batez ere, ezezaguna eta arrotza denaren gogoetari dagokionez. Lan horietan Laportek bere gogoeta eta pentsamenduaren atal bat idazten duela adierazten du. Bigarren aldiko lanak biografikoak dira: \"Fugue\" (1970, \"Fuga\"), \"Suppl\u00e9ment\" (1973, \"Osagarria\"), \"Fugue 3 \"(1976, \"Fuga 3\"). Hirugarren aldiko bi lan nagusiak, berriz, hauek dira: \"Suite\" (1979) eta \"Moriendo\" (1983). Laporteren lanak \"Une vie (Bizitza bat) \"lanean bildu ziren 1986an. Seiehun orrialde horietan zehar argi ikusten da Laportek betidanik egin duen ahalegina idazketa bide berri bat aurkitzeko, filosofia eta literaturaren artekoa, zeinetan idazketa eta bizitza nahastu egiten diren. Laugarren aldian, azkenik, hainbat testu kritiko idatzi zituen, Mozart, Kafka, Proust, Van Gogh, eta beste hainbat pertsonaiaren ingurukoak. Lan horiek \"Quinze Variations sur un th\u00e8me autobiographique\" (1975, \"Hamabost bariazio gai autobiografiko bati buruz\") eta \"\u00c9tudes\" (1992, \"Ikerketak\") liburuetan bildu zituen."}
{"id": "272297", "revid": "512", "url": "https://eu.wikipedia.org/wiki?curid=272297", "title": "Nikolai Gogol", "text": "Nikolai Vassilievitx Gogol (, ahoskatua; Sorotchinsky, Ukraina, 1809ko apirilaren 1agreg./martxoaren 20jul. - Mosku, 1852ko martxoaren 4agreg./otsailaren 21ajul.) errusiar idazlea izan zen. Oharmen eta begi zorrotz baten jabe, Gogoli zor zaio, erromantizismoa puri-purian zegoen garaian, errusiar literaturan halako ospea izango zuen tradizio errealistaren oinarriak finkatu izana.\nBiografia.\nGurasoak lur-jabe txikiak zituen eta Nikolas gaztetxoak Nezhingo lizeoan egin zituen bigarren mailako ikasketak. Berehalaxe nabarmendu zen lizeoan bere mihi zorrotzagatik, aldizkari batean argitaratu zituen kontakizun eta olerkiengatik, eta eskola-antzerkian antzeztu zituen agure eta atso barregarrien paperengatik.\nHemeretzi urte zituela, San Petersburgora jo zuen administrazioan lanposturen bat eskuratuko zuelakoan, baina laster ohartu zen, dirurik eta \u201caita pontekorik\u201d gabe, ez zeukala zer egin handirik. Aktoretzan egin zuen hurrengo ahalegina, baina ez zuen lanbide horretan ere arrakastarik izan.\nPoeta gisa ospea lortzeko asmotan, lizeoan zebilela idatzitako erdipurdiko olerki sentimental-idiliko bat argitaratu zuen, bere kontura, baina hartarainoko porrota izan zuen, ezen, kopia guztiak erre eta Estatu Batuetara emigratzeko zorian egon baitzen. Gaizki ordaindutako administrazioko lanposturen batean edo bestetan lan egin zuen gero, eta, geratzen zitzaion denbora librean, aldizkarietarako idazten hasi zen, Ukrainako haurtzaroko oroitzapenetatik gai hartuta.\nKontakizun erromantiko horiek guztiak bildu eta bi liburukitan argitaratu zituen \"Vechera na khutore bliz Dikanki\" (1831-1832, \"Bigiriak Dikanka etxaldean\") izenburupean, eta oso harrera ona izan zuten. Deskripzio zehatzez hornitutako prosa bizi eta, batzuetan, lagunartekoan idatziak, arnasa freskoa eta berria ekarri zuten errusiar literaturara. Folklorean oinarrituak zeuden asko, Ukrainako hitzak eta esaldiak barne zirela, eta molde hartako idazkerak berehala erakarri zuen Errusiako literatura-munduaren arreta.\n1831n, administrazioko bigarren lanpostua bertan behera utzi eta historiako irakasle hasi zen neskentzako barnetegi batean.\nHandik hiru urtera, San Petersburgoko Unibertsitatean, Erdi Aroko Historiako irakasle laguntzaile izendatu zuten, baina ez zuen bere burua kargu horretarako prestatua ikusten eta, urtebete egin ondoren, utzi egin zuen lanpostua. Lehen lanak izandako arrakastarekin adoreturik, beste bi obra argitaratu zituen 1935ean: \"Mirgorod\" eta \"Arabeski\" (\"Arabeskoak\"). Lehenengoa (\"Mirgorod\"), Ukrainako girokoa da, baina, aurrekoan ez bezala, gaitzaren indarren aurrean sentitzen zuen antsia eta etsipena igartzen zaizkio honetan. Bilduma hartan agertu zen \"Taras-Bulba\" izeneko ipuin famatua. Bere ipuinik ezagunenak, San Petersburgon girotuak, ordea, \"Arabeskoak\" izeneko bilduman azaldu ziren: \"Erretratua\", \"Ero baten egunerokoa\", \"Nevako ibilbidea,\" eta batez ere \"Sudurra\" eta \"Longaina\" (azken biak Xabier Mendigurenek euskaratuak). Giro errealista darabil horietan Gogolek, hiriko arazoak, burokrazia eta maila xeheko pertsonaiak azaltzeko.\nKontakizun batzuetan antzematen den gizarte-salaketa oso ongi hartua izan zen garai hartako Errusiako zirkulu liberaletan, Bielinski kritikaria tartean zela, baina Gogolek berak -izaera oinazetua eta zalantzatsua zuen- ez zuen inola ere identifikatu nahi izan bere obra subertsio politikoarekin. Kontraesan handi baten mende eman zuen Gogolek ia bizitza osoa. Alde batetik, barren-barrenetik jaiotzen zitzaion jeinu literarioak inguruan zituen politikarien, funtzionarioen eta elizgizonen ustelkeria eta gainbehera morala satirizatzera bultzatzen zuen, baina, bestetik, erlijioan eta politika kontserbadorean oinarritutako heziketa erromantikoak ez zion uzten tsarraren erregimenaren aurka altxatzen. 1836an, \"Revizor\" (\"Ikuskari nagusia\") antzezlana argitaratu zuen. Komedia bikain horretan, satira errealista bat egin zuen burokraziaren ustelkeria gaitzat hartuta, eta tsarraren aldeko agintariei gustatu ez bazitzaien ere, ezin izan zuten eragotzi jendaurrean antzeztea eta arrakasta handia izatea. Nolanahi ere, zentsurarekin arazoak izan zituen eta egileak atzerriratu egin behar izan zuen denboraldi batez. Lehenik Alemaniara joan zen, gero Suitzara eta Frantziara, eta, azkenik, Erroman igaro zuen 1939ko udaberria.\nGaraitsu hartan idatzi zituen \"Shiniel\" (1842, \"Jokalariak\") izenburuko kontakizun aparta eta \"Zhenitba\" (1842, \"Senar-emazteak\") komedia alaia. Erroman bizitzen zegoela amaitu zuen idazten bere maisulana izango zena: \"Miortvie dushi\" (1842, \"Arima hilak\"). Eleberri horretan, garai hartako Errusiako nekazarien bizitza negargarriari buruzko ikuspegi goibela ematen da, ironia garratzaren azpian idazlearen pentsaera ezkorra islatzen dela. \"Arima hilak\" eleberriaren lehen partea amaitu zuenean, Moskura itzuli zen, 184leko irailean. Zentsurak atzera bota zion idazlana eta aldaketa batzuk egin behar izan zizkion, 1842an argitaratuko bazen. Gogol Erromara itzuli zen, eta han jakin zuen zer-nolako kritikak eta erreakzioak piztu ziren Errusian, eleberriaren lirismoa eta errealismoa zirela-eta. Erreakzio horiek biziki hunkitu zuten idazlea, ez baitzen haren asmoa izan tsarraren erregimena kritikatzea. Arrazoi horregatik eleberriaren bigarren parte argitsu bat idatzi nahi izan zuen, eta, aurkariei ahoa ixteko, \"Vybrannye mesta izperepiski s druzyami\" (1847, \"Lagunekiko gutunetatik hautatutako pasarteak\") idatzi zuen, joputasun-sistema, Eliza Ortodoxoa, heriotza-zigorra, burokrazia eta abar defendatuz. Argitalpen hori zela medio, ordura arte lagun izan zituen asko haserretu zitzaizkion, eta idazleak, azkenean, erre egin zuen \"Arima hilak\" lanaren bigarren partea.\nJerusalema erromesaldia egin ondoren, Moskura itzuli zen 1848an, eta han pope fanatiko baten eraginpean erori zen. Garai horretatik aurrera guztiz bizimodu desorekatua eraman zuen: egundoko asaldura mistikoen ondoren, etsialdi ikaragarriak izaten zituen, eta aszeta-bizitzari eman zitzaion. Hala ere, lortu zuen \"Arima hilak\" lanaren bigarren partea berriro idaztea, baina hura ere erre egin zuen 1852ko otsailean. Egiten zituen barau luzeen eraginez gaixoturik eta burua erdi galdurik zuela, urte hartako martxoaren 4an hil zen, Moskun. Zenbait urteren buruan, Fiodor Dostoievski eleberrigile handiak aitortu zuen errusiar idazle errealista guztiak Gogolen \"Longaina\"ren pean hazi zirela.\nTestuingurua.\nGogolen bizitzak eta literatur lanek, Errusiako kulturan, mendebaldeko eta eslavofiloen arteko joeren eztabaida erakusten dute. Errusiako erreforma liberalek, hasieran, Gogolen istorioak Errusiako gizartearen alderdi negatiboen satira gisa interpretatu zituzten. Dena den, bere bizitzaren amaieran, erreformatzaile horiek berek irudi erreakzionario eta patetiko gisa ikusten zuten, erlijio-fanatismoan galduta. Hala, \"Gogol-i gutuna\" ospetsuan, Vissarion Belinskik \u00abzartailuaren predikari eta iluntasunaren apostolutzat\u00bb jo zuen.\n\"Arratsaldeak Dikankako baserri batean\" edo \"Dikankako arratsaldeak\" 1831 eta 1832 artean argitaratutako zortzi ipuinen bilduma izan zen, non txotxongilo-antzerkitik eta ahozko tradizio fantastikotik eratorritako gai folklorikoetara jo zuen, bere bigarren ipuin bilduman, \"Mirgorod\"\",\" egin zuen bezala. Gogolek, Errusiaren irudikapen nostalgiko gisa folklorearen eraginez idatzi zuela esan bada ere, esan beharra dago egilea idazle profesionala zela, eta, beraz, argitalpen-merkatuak eskatzen zituen lanak argitaratu behar izan zituela. Estilo eta gai horiek, pixkanaka, alboratu egin zituen Gogolek, 1835 eta 1852 bitartean argitaratutako \"San Petersburgoko Historiak\" edo \"Nobela txiki petersburgoarrak\" nabarmentzen den \"errealismo fantastikoa\" sakonago aztertzeko.\n\"Arima Hilak\"ek Errusia erreformatzeko nahia islatzen duela zalantzarik ez dagoen arren, ez dago argi proposatutako erreformak izaera politikoa edo morala izan behar zuten. Liburuaren lehen zatiak protagonistak egindako akatsak erakusten ditu; bigarrenak, nahasiagoa, akats horien zuzenketak erakusten ditu.\nGogolen Errusiaren erreforma moralaren nahia askoz ere erradikalagoa bihurtu zen bere bizitzaren bukaeran, argitaratutako gutun batzuetan agertzen duen fanatismoan ikusten den bezala. Bere pentsamenduaren erradikalizazio hori dela eta, \"Arima Hilak\"en bigarren zatiaren zirriborroa erretzeko erabakira eraman zuen, bere osasuna azkar okertzen zen bitartean.\nGogol Ernst Hoffmannen literatur tradizioari jarraitzen dio, gai fantastikoa maiz erabilita. Gainera, Gogolen lanek umore bikaina erakusten dute, eta umorearen, errealismo sozialaren, fantasiazko elementuekin eta ezohiko prosaren formen nahasketa dira bere ospearen gakoa.\nGogolek zentsura politikoaren garaian idatzi zuen. Elementu fantastikoen erabilera, \"Esoporen alegiak\"etan bezala, zentsoreari ihes egiteko modua da.\nGogolek eragin handia eta iraunkorra izan zuen errusiar literaturan. Haren eragina Yevgueni Zamyatin, Mikhail Bulgakov edo Andrei Siniavsky \u00abAbram Terts\u00bb bezalako idazleengan ikus daiteke."}
{"id": "272299", "revid": "28807", "url": "https://eu.wikipedia.org/wiki?curid=272299", "title": "Nikolai Vassilievitx Gogol", "text": ""}
{"id": "272300", "revid": "28807", "url": "https://eu.wikipedia.org/wiki?curid=272300", "title": "Nikol\u00e1i G\u00f3gol", "text": ""}
{"id": "272301", "revid": "336", "url": "https://eu.wikipedia.org/wiki?curid=272301", "title": "Korfu", "text": "Korfu (, \"K\u00e9rkyra\", ahoskatua; ; ; ) Greziako uhartea, Itsaso Jonikoan dagoena eta inguruko uharteekin batera Korfuko \"nomo\" edo departamendua (641 km2 eta 100.000 biztanle) osatzen duena. Epiroko penintsulako itsasertzaren parean dago (Korfuko itsasarteak bereizirik). 593 km2-ko eremua du eta 97.102 biztanle. Hiriburua Korfu (36.901 biztanle) da. Nekazaritza (mahastiak, fruta-arbolak, garia), arrantza eta turismoa ekonomia-jarduera nagusiak dira. Veneziar gotorlekuak eta bizantziar elizak aipagarriak dira.\nHistoria.\nErdi Aroaz geroztik, bizantziarren, greziarren, veneziarren, napolitarren eta, berriro ere, veneziarren mende egon zen, hurrenez hurren. Joniar uharte guztiak bezala, Frantziaren esku egon zen 1797-1799 eta 1807-1815. urteetan, eta ingelesen mende 1815. urtetik 1864 arte. Lehen Mundu Gerran han osatu zen berriro serbiar armada eta frantsesen mende egon zen 1916-1918 bitarteko urteetan. Frantziak Austriako gerra-ontzidia Itsaso Adriatikotik irtetea eragotzi zuen urte horietan, austriarrek aliatuen aurka borrokatzeko asmoa agertu baitzuten. 1929an, uhartea italiarrek bonbardatu eta okupatu zuten uhartea, eta gauza bera egin zuten italiarrek eta alemaniarrek Bigarren Mundu Gerran (1941-1944). Greziaren mende geratu zen 1944. urtean. 1945ean lurrikara bat izan zen, eta haren ondorioz eraikuntza ugari suntsitu ziren."}
{"id": "272302", "revid": "28807", "url": "https://eu.wikipedia.org/wiki?curid=272302", "title": "Corfu", "text": ""}
{"id": "272303", "revid": "28807", "url": "https://eu.wikipedia.org/wiki?curid=272303", "title": "Kerkira", "text": ""}
{"id": "272304", "revid": "336", "url": "https://eu.wikipedia.org/wiki?curid=272304", "title": "Michel Piccoli", "text": "Jacques Daniel Michel Piccoli (Paris, Frantzia, - Saint-Philbert-sur-Risle, 2020ko maiatzaren 12a) antzerki- eta zinema-antzezle eta ekoizlea izan zen. Zineman eta antzerkian batera jardun zuen; erregistro askotako antzezlea zen Piccoli. Luis Bu\u00f1uelekin lortu zuen ospeak Costa-Gavras, Resnais, Ferreri eta beste zuzendari famatuekin lan egiteko aukera eman zion. Juliette Grecorekin ezkondu zen. Ezkerreko militantzia zinemaren arlo guztietara hedatze aldera, film ekoizpenari ekin zion 1960 ondoko urteetan.\nIkuspegi eta lan horren emaitza dira, besteak beste, Bertrand Tavernierren \"Des enfants g\u00e2t\u00e9s\" (1977, \"Apopiloak\") eta Luciano Tovoliren \"Il generalo dell\u00b4armata morta\" (1983, \"Gudaroste hilaren jenerala\"), Ismail Kadare idazle albaniarraren eleberri ezagunean oinarritua. 1976an \"Dialogues \u00e9go\u00efstes\" (\"Elkarrizketa berekoiak\") liburua argitaratu zuen. Beste zenbait film: \"French can can\" (1955), \"Le Doulos \"(1963, \"Salataria\"), \"M\u00e9pris\" (1963, \"Erdeinua\"), \"La guerre est finie\" (1966, \"Gerra amaitu da\"), \"Le Fant\u00f4me de la libert\u00e9 \"(1974, \"Askatasunaren mamua, \"Luis Bu\u00f1uelena; izan ere, Piccoli izan zen haren antzezle hoberenetako bat), \"La Grande Bouffe\" (1973, \"Betekada handia\"), \"Themroc\" (1973), \"Atlantic City\" (1980). 1995. urtean lan garrantzitsua egin zuen Agn\u00e8s Vardaren \"Ehun eta bat gau \"lanean, zinema sinbolikoki adierazteko aukeratu baitzuen hark. Zuzendari-lanetan ere aritu izan zen: \"Train de nuit\" (1994), \"Alors voil\u00e1\" (1997)."}
{"id": "272305", "revid": "1545", "url": "https://eu.wikipedia.org/wiki?curid=272305", "title": "Alberto Tomba", "text": "Alberto Tomba (Bolonia, Italia, 1966ko abenduaren 19a) italiar eskiatzailea da. XX. mendearen bukaerako eskiatzailerik onenetako bat, diziplina tekniko alpinoetan espezializatua: slalom eta slalom erraldoian.\nBiografia.\n1987an lortu zuen nazioarteko lehen titulua: brontzezko domina, munduko txapelketan. Baina hurrengo urtean lortu zituen lehen garaipen handiak: Munduko Kopa irabazi zuen slalom eta slalom erraldoian, eta urrezko domina bana, proba horietan, Calgaryko Jokoetan. 1991n, Gustavo Thoeniren gidaritzapean, Munduko Kopa irabazi zuen slalom erraldoian. 1992an Munduko Kopa irabazi zuen berriro bere bi proba gogokoenetan, eta Albertvilleko Jokoetan zilarrezko domina irabazi zuen slalom proban, eta urrezkoa slalom erraldoian. Olinpiar Jokoen historian bi aldiz txapeldun ateratzen zen lehen eskiatzailea izan zen. 1994ko Munduko Kopan berriro agertu zen jaun eta jabe, bost slalom irabazita. Titulua lortzen zuen hirugarren aldia zen. Urte hartan bertan, Lillehammerko Jokoetan, erori egin zen slalom erraldoiko proban. Slalomean, berriz, lehen jaitsieran, hamabigarren geratu zen, baina bigarren jaitsiera bere bizitzako onena izan zen eta zilarrezko domina lortu zuen. 1995. urtea are hobea gertatu zen, eta hamasei probatik hamaika irabazi zituen. 1996an bere zerrendan falta zen titulu bakarra lortu zuen, Sierra Nevadako munduko txapelketan, Granadan, urrezko bi domina eskuratu ondoren. 1998ko Olinpiar Jokoetan ez zuen dominarik lortu, eta hurrengo denboraldian erretiratu egin zen."}
{"id": "272306", "revid": "65203", "url": "https://eu.wikipedia.org/wiki?curid=272306", "title": "Madeleine Albright", "text": "Madeleine Jana Korbel Albright (Praga, 1937ko maiatzaren 15a - Washington, 2022ko martxoaren 23a) estatubatuar politikari eta diplomazialaria izan zen. 1997-2001 bitartean, Estatu Batuetako estatu-idazkaria izan zen, Bill Clinton presidentea zelarik. Bera da Estatu Batuetan kargu hori bete duen lehenbiziko emakumea.\nBiografia.\nBigarren Mundu Gerra hasi eta berehala Londresa ihes egin zuen bere familiarekin (1939-1945), eta 1949an Estatu Batuetan finkatu zen. 1959an, Wellesley ikastetxean Politika Zientzietan lizentziatu, eta 1976an Errusiari buruzko ikasketetan doktore-maila lortu zuen Columbia Unibertsitatean. Ordutik 1978 arte, Maine estatuko Edmund Muskie senatariaren laguntzaile nagusia izan zen. 1978-1981 bitartean, Segurtasun Kontseilu Nazionalarentzat lan egin zuen, Jimmy Carter lehendakariaren agintaldian. 1981 eta 1982an, Woodrow Wilson Nazioarteko Zentroko eta Washingtongo Estrategia eta Nazioarteko Ikerketa Zentroko kide izan zen, eta 1982-1993 bitartean, nazioarteko harreman eta kanpo-politikari buruzko irakasle Washingtongo Georgetown Unibertsitatean. 1989-1993 bitartean, Washingtongo Politika Nazionaleko Zentroa ikerketa-instintuko lehendakari izan zen.\nGainera, Walter Mondale, Michael Dukakis eta Bill Clinton lehendakaritzarako hautagai demokraten atzerriko politikari buruzko aholkulari nagusia izan zen. 1993an, Nazio Batuen Erakundean Estatu Batuetako ordezkari iraunkorra izendatu zuen Bill Clinton lehendakariak, eta kargu horretan egon zen Clintonek, berriro lehendakari aukeraturik, 1997an estatu-idazkari izateko izendatu zuen arte. 2012an, Askatasunaren Domina Presidentziala eman zion Barack Obamak. 2017an, gogor kritikatu zituen Donald Trumpen hartutako immigranteen aurkako neurriak."}
{"id": "272308", "revid": "512", "url": "https://eu.wikipedia.org/wiki?curid=272308", "title": "George Dantzig", "text": "George Dantzig (Portland, Oregon, 1914ko azaroaren 8a - Stanford, Kalifornia, 2005eko maiatzaren 13a) estatubatuar matematikaria izan zen.\nMarylandeko Unibertsitatean eta Michigango Unibertsitatean egin zituen matematikako ikasketak. 1937an graduatu zen. 1937tik 39ra bitartean, Estatu Batuetako Bureau of Labor Statisticsen lanean aritu zen, eta 1941etik aurrera U.S.A.F. Headquarters Statistical Controlen egon zen. Bitartean, doktoregoa bukatu zuen Kaliforniako Berkeleyko Unibertsitatean (1946). 1947. urtean matematikaren munduan ospe handia eman zion ekarpena egin zuen, optimizazio-metodo bat, hain zuzen ere. Ideia horiek Estatu Batuetako Aireko Armadan garatu zituen, bertan aditu egin baitzen mahaiko kalkulagailuen bidez ebatzitako plangintza-metodoetan (programazio izenez ezagutzen dena). Hala, programazio lineala deritzana erabiliz, Dantzigek plangintza-prozesua mekanizatu zuen. 1952an RAND Corporationeko matematikari ikertzaile hautatu zuten, eta 1960an Berkeleyko irakasle eta Operazio Ikerketa Zentroko buru hautatu zuten. Urte horietan \"Linear programming and extensions\" (1963, \"Programazio lineala eta hedadurak\") liburua idatzi zuen. 1966an Standfordeko Unibertsitateko irakasle hautatu zuten. Dantzigek optimizazio- eta operazio-ikerketarekin zerikusia duten arlo asko landu zituen. Bere ikerketari esker ohore ugari jaso zituen, besteak beste, Operazio Ikerketako Von Neumann Teoria Saria (1975)."}
{"id": "272309", "revid": "96586", "url": "https://eu.wikipedia.org/wiki?curid=272309", "title": "Alfred Dreyfus", "text": "Alfred Dreyfus (Mulhouse, Frantzia, 1859ko urriaren 9a - Paris, Frantzia, 1935eko uztailaren 12a) Frantziako armadako kapitaina izan zen. 1894. urtean Guyana Frantsesean espetxeratu zuten, ustez Alemaniaren aldeko espioitzan jardun zuelako. Handik bi urtera, Picquart komandanteak Esterhazy hungariar komandantea (frantses herritartua) salatu zuen, lehenago Dreyfusi leporatutako espioitza lanen egiletzat. Esterhazy komandantea errugabetzat jo zuten. Dreyfusen senide aberatsek Dreyfus afera () iritzi publikoaren aurrean jarri zuten, eta Frantzia Dreyfusen aldekoen (intelektualak, sozialista erradikalak, errepublikano moderatu antimilitaristak) eta aurkakoen (nazionalismo eskuindarra, antisemita eta katolikoa) artean banatu zen.\n1898. urtean, afera faltsifikazio baten ondorioa zela jakin zen, Henry izeneko koronel batek egina; faltsifikazioaren egileak bere buruaz beste egin zuen gero. Gerrako ministro Cavaignac-ek dimisioa aurkeztu zuen Dreyfus auzia berriro aztertu zenean (1899). Dreifusek zigor arina jaso zuen, baina laster kendu zioten. 1906. urtean, Frantziako Auzitegi Gorenak Dreyfusi eginiko lehen epaiketa indarrik gabe utzi eta kapitaina lehengo gradura ekarri zuen atzera. 1930. urtean argi geratu zen benetako erruduna Esterhazy komandantea izan zela. Dreyfus afera Frantziako III. Errepublikak izan zuen krisi politiko larrienetako bat izan zen, eskuineko indarren eta ezkerrekoen arteko aldea biziki areagotu zuena."}
{"id": "272310", "revid": "6950", "url": "https://eu.wikipedia.org/wiki?curid=272310", "title": "Giovanni Falcone", "text": "Giovanni Falcone (Palermo, Sizilia, Italia, 1939ko maiatzaren 18a -Capaci, Sizilia, 1992ko maiatzaren 23a) italiar magistratua izan zen.\nBiografia.\nSiziliako familia burges bateko semea zen. Zuzenbideko ikasketak egin zituen, eta 1964an Siziliako Lentini herrian epaile jarri zen. Trapani herrian ere magistratu izan ondoren, Palermora bidali zuten, eta han hasi zen mafia ikertzen zuten taldeekin lanean, besteak beste, Carlo Alberto dalla Chiesa, Italiako krimenaren aurkako borrokarako buruarekin, eta Rocco Chinnici, Palermoko magistratuarekin; mafiak hil zituen biak 1982 eta 1983an. 1986an, Falconek mafiari buruzko txosten bat idatzi zuen, eta horrekin eta Tomasso Buscetta mafioso damutuaren laguntzarekin, mafiako familien aurkako prozesu luze bati hasiera eman zion: mafiako 338 kide auzipetu zituen. Hala ere, politika-munduko jendeak mafiarekin zerikusia zuela-eta, arazoak izaten hasi zen goi-mailako mafiosoen aurkako lanean. Arazoa hamaika aldiz salatu eta auzitegiz aldatzea eskatu zuen arren, ez zioten eskaria onartu, eta 1989an Palermoko fiskal izendatu zuten. Urte hartan bertan atentatu bat izan zuen, baina kaltegabe atera zen. 1991n Erromara aldatu zuten, kartzela-auzietako zuzendari nagusi gisa, eta estatuko fiskaltzan sartzekotan zegoen, 1992an bere emaztea eta biak Siziliako errepide batean atentatuz hil zituztenean. Hil baino egun batzuk lehenago \"Cosa Nostrako gauzak\" liburua argitaratu zuen."}
{"id": "272311", "revid": "96586", "url": "https://eu.wikipedia.org/wiki?curid=272311", "title": "Jacques Pr\u00e9vert", "text": "Jacques Pr\u00e9vert (Neuilly-sur-Seine, 1900eko otsailaren 4a - Omonville-la-Petite, 1977ko apirilaren 11) frantses olerkaria eta zinema-idazlea izan zen.\nJoseba Tapiak Pr\u00e9vert-en \"Umearen ehiza\" izeneko bertsoak (1934) sartu zituen Real Politik albumean (2006), Koldo Izagirreren itzulpena eta Joseph Kosmaren doinu batekin.\nBiografia.\n1925ean talde surrealistako kide egin zen, baina 1928an taldetik bota zuten, diziplinarik ez omen zuelako.\n1932tik 1936ra Octobre antzerki-taldean aritu zen, idazle eta aktore gisa. Aldi berean, zinemarako idazten hasi zen. Garai hartan idatzi zituen bere anaia Pierre Pr\u00e9verten \"L\u00b4affaire est dans le sac\" (1932, \"Afera zakuan dago\") eta Jean Renoiren \"Le crime de M. Lange\" (1935, \"M. Langeren hilketa\") filmen gidoiak eta elkarrizketak.\nHandik aurrera, hogeita hamabost bat filmetan parte hartu zuen, besteak beste: \"Jenny\" (1936), \"Dr\u00f4le de drame\" (1937, \"Drama bitxia\"), \"Quai des brumes\" (1938, \"Lanbroen kaia\"), \"Le jour se l\u00e8ve\" (1939, \"Eguna argitzen da\"), \"Les visiteurs du soir\" (1942, \"Arratseko bisitariak\"), \"Les enfants du paradis\" (1945, \"Paradisuko haurrak\"), \"Les portes de la nuit\" (1946, \"Gaueko ateak\").\n1946an argitaratu zuen bere lehenengo olerki-bilduma, \"Paroles\" (\"Hitzak\"), arrakasta handia izan zuena; liburu horretako olerki asko kantu bihurtu ziren, eta oso ezagunak egin ziren. Beste liburuak: \"Histoires\" (1946, \"Historiak\"), Andr\u00e9 Verdetekin batera idatzia; \"Spectacle\" (1951, \"Ikuskaria\"), \"La Pluie et le Beau Temps\" (1955, \"Euria eta eguraldi ona\"), \"Fatras\" (1965), \"Choses et autres\" (1972, \"Gauzak eta beste\"), \"Hebdomadaires\" (1975, \"Asterokoak\"), \"Arbres\" (1976, \"Zuhaitzak\")."}
{"id": "272313", "revid": "65203", "url": "https://eu.wikipedia.org/wiki?curid=272313", "title": "Amando de Miguel", "text": "Amando de Miguel Rodr\u00edguez (Pereruela, Zamora, 1937ko urtarrilaren 20a - Madril, 2023ko irailaren 3a) espainiar soziologoa izan zen.\nBiografia.\nPolitika-zientzietako ikasketak egin zituen Madrilen, eta 1961-1963 bitartean soziologiakoak, Columbiako Unibertsitatean, New Yorken. Zenbait soziologia-enpresarentzat lan egin ondoren, 1969an bere enpresa sortu zuen. 1971n Valentziako Ekonomia Zientzien Fakultateko soziologia-katedra irabazi zuen oposizioz, eta Bartzelonako Unibertsitate Zentralera aldatu zen gero. Lan aipagarrienak: \"Sociolog\u00eda del franquismo\" (1974, \"Frankismoaren soziologia\"); \"La herencia del franquismo\" (1976, \"Frankismoaren oinordekotza\"); \"Cuarenta millones de espa\u00f1oles, cuarenta a\u00f1os despu\u00e9s\" (1976, \"Berrogei milioi espainol, berrogei urte geroago\"); \"Universidad, f\u00e1brica de parados\" (1979, \"Unibertsitatea, langabetuen fabrika\"); \"Los intelectuales bonitos\" (1980, \"Intelektual politak\"); \"La bola de cristal\" (1980, \"Kristalezko bola\"), eta abar. \"Kataluniako hizkuntza-eskubide berdintasunaren\" aldeko manifestua izenpetu zuen, eta errepresalien beldur, 1981ean Madrila joan zen, Madrilgo Complutense Unibertsitateako Soziologia eta Politika Zientzien Fakultatean eskolak ematera. 1987an \"Espa\u00f1a c\u00edclica\" \"(Espainia ziklikoa)\" argitaratu zuen, 1988an \"La Espa\u00f1a oculta\", \"la econom\u00eda sumergida\" \"(Espainia ezkutua, ezkutuko ekonomia)\" eta 1989an \"La ambici\u00f3n del C\u00e9sar (Zesarren handinahia)\", Felipe Gonz\u00e1lezi buruzko biografia kritikoa."}
{"id": "272315", "revid": "65203", "url": "https://eu.wikipedia.org/wiki?curid=272315", "title": "Karl Carstens", "text": ",\nKarl Carstens (Bremen, 1914 - Meckenheim, Bonnetik hurbil, 1992ko maiatzaren 30a) alemaniar politikaria eta abokatua izan zen. Legeak eta politika-zientziak ikasi zituen Frankfurt, Munich, K\u00f6nigsberg eta Hanburgeko Unibertsitateetan. 1937an alderdi nazian sartu zen, beka bat lortzearren, baina ez zen inoiz alderdikide aktiboa izan. Hegazkinen aurkako unitate batean zerbitzatu zuen Bigarren Mundu Gerran, eta hura amaitu zenean, errugabe deklaratu zuen nazien aurkako epaitegi batek. Gerraren ondoren, Carstensek ikasketei heldu zien berriz Frantziako Dijonen eta Yale Unibertsitatean, eta 1949an etxera itzuli zen, abokatu lanetan jardutera. 1954an, Europako Kontseiluan Mendebaldeko Alemaniaren ordezkari izateko hautatu zuten. Handik hiru urtera, Carstens izan zen Erromako Ituna eraiki zuten arkitektoetako bat, Europar Ekonomia Erkidegoaren sortzaileetako bat, alegia. Konrad Adenaueren Kristau Demokraten Batasuneko (CDU) kide gisa, Kanpo Arazoetako estatu-idazkari (1960-66) eta Defentsako ministroaren laguntzaile (1966-67) izan zen. 1972an, Parlamenturako (Bundestag) hautatua izan ondoren, CDUko buruzagi izan zen Parlamentuan (1973-76), lehenik, eta Parlamentuko lehendakari, gero (1976-79). Ondoren, Alemaniako Errepublika Federaleko lehendakari hautatu zuten (1979-1984), eta haren izendapena eztabaidatua izan bazen ere, estatuburu eraginkorra eta maitatua izan zen."}
{"id": "272316", "revid": "46380", "url": "https://eu.wikipedia.org/wiki?curid=272316", "title": "Hans-Dietrich Genscher", "text": "Hans-Dietrich Genscher (Reideburg, Halletik hurbil, 1927ko martxoaren 21a - Wachtberg, 2016ko martxoaren 31) alemaniar politikaria izan zen.\n1943-1945 urteetan ikasketa militarrak egin zituen, eta ondoren zuzenbide eta ekonomiako ikasketak egin zituen Hallen eta Leipzigen, 1946-1949 urteen artean. 1949an Alemaniako Errepublika Demokratikotik alde egin zuen. 1956an Alderdi Liberal Demokrataren taldeko funtzionario egin zuten, eta handik hiru urtera alderdiaren idazkari. 1965ean Bundestageko kide izendatu zuten. Genscher Barne-ministro izan zen Willy Brandt sozialdemokrataren agintaldian (1969-1974), kantzelariorde ondoren eta Kanpo Arazoetako ministro, Helmut Schmidt sozialdemokratarekin (1982 arte) eta Helmut Kohl demokratakristauarekin (1992an gobernua utzi zuen arte). 18 urtez izan zen, beraz, Kanpo Arazoetako ministro, eta tarte horretan garrantzi handiko hainbat ekimen eraman zituen aurrera: bere agintaldian adostasuna bilatu zuen etengabe, Brandtek abian jarritako \"Ostpolitik\" (ekialdeko politika) aurrera ateratzeko; Europako Segurtasun eta Elkarlanerako Hitzarmenean sobietarrekin harreman onak edukitzen ahalegindu zen, 1975. urtetik aurrera; Europar Batasuna sendotzen saiatu zen (Europako Akta Bateratua eta Maastrichteko itunen bidez); eta Alemaniaren batasuna bideratzearen alde lan egin zuen (Alemaniako Errepublika Demokratikoarekin eta Bigarren Mundu Gerrako aliatuekin negoziatu zuen 1990. urtean)."}
{"id": "272318", "revid": "512", "url": "https://eu.wikipedia.org/wiki?curid=272318", "title": "Angel Bassols Batalla", "text": "Angel Bassols Batalla (Mexiko Hiria, 1925eko otsailaren 7-Guadalajara, Jalisco, 2012ko otsailaren 14) itzultzaile, narratzaile eta saiakera-egile mexikarra. Aita Narciso Bassols abokatua izan zen.\nBiografia.\nGeografia ekonomikoa ikasi zuen Moskuko Lomonosov Unibertsitatean eta Renneseko Unibertsitatean egin zuen doktoregoa. Nazio Batuetako Erakundeko itzultzaile izan da, eta Mexikoko Unibertsitate Nazional Autonomoko Filosofia eta Letra Fakultateko irakasle. 1983. urteaz geroztik \"Posici\u00f3n\" aldizkariko zuzendari izan zen.\"Veinticinco a\u00f1os en la geograf\u00eda mexicana (Hogeita bost urte Mexikoko geografian) \"antologia argitaratu zuen 1985ean. Ipuin-liburuen artean aipatzekoak ditu: \"Cinco a\u00f1os en la URSS \"(1950, \"Bost urte SESBen\"), \"Caravana de hombres libres \"(1951, \"Gizon libreen karabana\"), \"Hasta pronto compa\u00f1eros\" (1951, \"Laster arte adiskideak\"), \"Relatos mexicanos \"(1954, \"Kontakizun mexikarrak\"), \"Mi teniente Ambrosio y otros relatos \"(1960, \"Anbrosio tenientea eta beste kontakizun batzuk\"). Saiakera-liburuen artean hauek ditu nagusiak: \"Viajes geogr\u00e1ficos en Europa \"(1965, \"Bidaia geografikoak Europan\"), \"Diversidad regional, regiones econ\u00f3micas y regiones agr\u00edcolas de M\u00e9xico\" (1972, \"Mexikoko eskualde-aniztasuna, eskualde ekonomikoak eta nekazari-eskualdeak\"), \"Realidades y problemas de la geograf\u00eda en M\u00e9xico\" (1985, \"Geografiaren errealitateak eta arazoak Mexikon\"), \"El desarrollo regional en M\u00e9xico: teor\u00eda y pr\u00e1ctica\" (1992, \"Mexikoko eskualdeen bilakaera: teoria eta praktika\")."}
{"id": "272319", "revid": "512", "url": "https://eu.wikipedia.org/wiki?curid=272319", "title": "August K\u00fchn", "text": "August K\u00fchn, jaiotza-izenez Rainer Zwing (Munich, Alemania, 1936ko irailaren 25a - Unterw\u00f6ssen, Alemania, 1996ko otsailaren 9a) alemaniar idazlea izan zen.\nBiografia.\nOinarrizko ikasketak bukatuta, leiarrak egiten lan egin zuen, kazetari gisa gero, eta denda batean, enplegatu gisa, ondoren.\n\"Westend Geschichte\" (1972, \"Westendeko historia\") argitaratu ondoren, dena utzita, literaturan murgildu zen buru-belarri. Bere lehen obraren izenburuak gainerako produkzio osoa ezaugarritzen zuen nolabait: bere inguruneak markatutako literatura, eduki kritikoz beteaz, langileriari buruzko historiez eta aipamenez josia. Bigarren eleberriak, \"Zeit zum Aufstehn\" (1975, \"Jaikitzeko ordua\"), sekulako arrakasta izan zuen. Liburuak Municheko langile-familia bateko bizitza deskribatzen zuen, lau belaunalditan. Hurrengoak, \"Die Vorstadt\" (1981, \"Aldiriak\"), Municheko auzo bateko eskulangile-familiaren historia kontatzen zuen, Erdi Arotik hasita. Liburu hori ez zen soilik pertsonaia batzuen historia, historia-, geografia- eta kultura-koadro bat da, orobat. Bere beste eleberri ezagunenetako bat da \"Jahrgang 22\" (1977, \"22ko promozioa'\") eleberri pikareskoa, konnotazio politiko arinez zipriztindua. Beste lan batzuk: \"M\u00fcnchner Geschichten\" (1977, \"Municheko historiak\"), \"Fritz Wachsmuths Wunderjahre\" (1978, \"Fritz Wachsmuthsen mirarizko urteak\"), \"Wir kehren langsam zur Natur zur\u00fcck\" (1984, \"Pixkanaka izadira itzuliko gara\") eta \"Meine Mutter 1907\" (1986, \"Nire ama 1907an\")."}
{"id": "272320", "revid": "28807", "url": "https://eu.wikipedia.org/wiki?curid=272320", "title": "Rainer Zwing", "text": ""}
{"id": "272322", "revid": "58701", "url": "https://eu.wikipedia.org/wiki?curid=272322", "title": "Maharishi Mahesh Yogi", "text": "Maharishi Mahesh Yogi (Jabalpur, India, 1918ko urtarrilaren 12a - Vlodrop, Limburg, Herbehereak, 2008ko otsailaren 5a) indiar yogia izan zen, gogoeta transzendentalaren mugimenduaren sortzailea.\nFisikako ikasketak egin zituen Allahabadeko Unibertsitatean, eta ondoren Guru Dev (1869-1953) maisu espiritualaren zuzendaritzapean lan egin zuen; azken horrek Maharishik mendebaldetik 1958an eraman zuen gogoeta teknika berezi bat erakusten zuen. Teknika horrek, MT siglaz ezagutzen dena, mantra pertsonal baten errepikapena eskatzen du eta lantzen duenari kontzientzia-egoera bikainak lortzeko aukera ematen dio. Maharashik zazpi kontzientzia-maila deskribatzen zituen: goren mailakoa egoera argitua da. Bestalde, gogoeta transzendentala lantzen duena trebetasun ez-normalak edo siddhisak egiteko gauza dela esan ohi da. Gogoeta transzendentalaren oinarrian dagoen filosofia vedanta da, nahiz eta Maharishik teknika hori ideia hinduetatik kanpo ere erabil daitekeela adierazten zuen. Gogoeta transzendentalaren eta horri lotuta dauden erakundeen asmoa da, Maharishi Corporate Development International eta Maharishi International Universityrena, besteak beste, munduko txirotasuna murriztea, osasunaren alde lan egitea eta bakea lortzea. 1960ko hamarraldian, Maharashi ospetsu bihurtu zen The Beatles pop-taldearekin izan zuen harremana zela-eta. 1992an Maharashiren ideiek indar handia hartu zuten Britainia Handian, Lege Naturalaren alderdiaren sorrerari esker."}
{"id": "272324", "revid": "46380", "url": "https://eu.wikipedia.org/wiki?curid=272324", "title": "S\u0142awomir Mro\u017cek", "text": "S\u0142awomir Mro\u017cek (Borz\u0119cin, \u2013 Niza, ) poloniar antzerkigilea izan zen. Oinarrizko ikasketak egin ondoren, Krakoviako goi-mailako kazetaritza-eskolan sartu zen. Hainbat aldizkaritan aritu zen eta antzerkigintzako grina sortu zitzaion. \"Elefantea \"ipuin-bildumarekin egin zen ospetsu (1950). Lehenengo antzerki lana \"Poliziak \"(1956) izan zen, gizarte konformista salatzen duena. Ondoren hainbat antzerki-lan labur idatzi zituen, umorezko parabola txikiak, \"Bertrand, Strip-tease, Itsasoan, \"Frantzian sortu zituenak. \"Tango \"(1967) lanak arrakasta handia izan zuen mendebaldeko Europa osoan eta entzutea eman zioten nazioartean. Horixe izan zen Mro\u017ceken lan konplexuena. Lan hori ere fabula da, baina egin daitezkeen irakurketa guztiak elkarren kontrakoak dira: burgesiaren kontrako satira gisa ikusi izan dute, estalinismoaren kontrako iruzur gisa, ohiturazko lan bat dela ere esan dute, edota vaudeville bat. Ondoren, \"Bigarren Zerbitzua, Mugako etxea \"eta \"Testarium \"idatzi zituen, baina ez zuten aurrekoen adinako arrakasta izan. Pertsonaiak, nabarmenduta, konponbiderik gabeko egoeren aurrean jartzen dira, gaur egungo gizartearen kontrakotasunak adierazteko. 1974an \"Atzerriratuak \"idatzi zuen, eta norabide berri bat hartu zuela zirudien; pertsonaiak errealagoak dira, eta era horretan nolabaiteko errealismoa sortzen da Mro\u017ceken antzerkian. Mro\u017cek Frantzian bizi izan zen urte askoan."}
{"id": "272325", "revid": "46380", "url": "https://eu.wikipedia.org/wiki?curid=272325", "title": "Jos\u00e9 Alcina Franch", "text": "Jos\u00e9 Alcina Franch (Valentzia, 1922ko abuztuaren 23a - Madril, Espainia, 2001eko urriaren 28a) espainiar antropologo, historialari eta arkeologoa izan zen. Gizonik adituenetako bat izan zen Ameriketako aldi hispaniarraren aurreko ikerketan.\nBiografia.\nValentziako Unibertsitatean egin zituen ikasketak, eta bertako irakasle laguntzaile izan zen. Geroago, Madrilgo Unibertsitatean, Parisen eta Mexikon sakondu zituen ikasketak. Madrilgo Unibertsitatean irakasle, eta Sevillakoan eta Madrilgoan katedradun. Madrilgo Unibertsitateko Antropologia eta Etnologiako sailaren \"Revista Espa\u00f1ola de Antropologia Americana\" aldizkariaren bitartez, arkeologiaren ikuspegi berritzailea azaldu zuen Alcinak, zientzian eta herrien bilakaeran eta historian oinarriturik.\n1960 eta 1980ko hamarkaden artean, hainbat arkeologia-indusketetan parte hartu zuen Perun, Ekuadorren, Guatemalan eta Mexikon. Erakunde garrantzitsuen omenaldi eta sariak ez ezik, Amerika eta Europako hainbat herrialdetako sari handienak ere bereganatu zituen. Bere herrian Ameriketako arkeologia eta antropologiako ikerketen bultzatzaile izanik, hango hispaniar aurreko artea ekialdeko eta mendebaldeko zibilizazio handienen parean jartzen arduratu zen Alcina. Sinposium, biltzar eta erakusketa ugari antolatu zituen, besteak beste 1992an Madrilgo Arkeologia Museo Nazionalean Antzinako Mexikoko kultura aztekari eskainitako erakusketa gogoangarria. Bibliografia zabala du."}
{"id": "272326", "revid": "46380", "url": "https://eu.wikipedia.org/wiki?curid=272326", "title": "Fran\u00e7ois Billetdoux", "text": "Fran\u00e7ois Billetdoux (Paris, Frantzia, 1927ko irailaren 7a - 1991ko azaroaren 26a) antzerkigile frantsesa izan zen.\nXarma gozoa zen Billetdouxen lanaren ezaugarria, eta irakurleei adierazten zien gizakiak eta gauzak, zaletasunak eta gorrotoak, lausotu egiten direla denboraren poderioz. Azkenik, gizakiaren eta munduaren zentzugabetasuna frogatzen saiatzen zen Billetdoux.\nBiografia.\nZinema-ikasketak egin zituen Parisen, eta 1946. urtetik aurrera irratian aritu zen lanean.\n1955ean \"\u00c0 la nuit, la nuit\" (\"Gauean gaua\") lana estreinatu zuen, eta, 1959an, berriz, \"Tchin-tchin\" (1959). Lan horietan, alde batetik, malenkonia eta zolitasuna, eta bestetik, iluntasuna eta oinazea nahasten ditu.\n1961ean \"Va donc chez T\u00f6rpe\" (\"Joan bada T\u00f6rperen etxera\") lanarekin izugarrizko arrakasta izan zuen.\n1964an bi lan egin zituen: \"Comment va le monde, M\u00f4ssieu? Il tourne, M\u00f4ssieu!\" (1964, \"Nola doa mundua, M\u00f4ssieu? Biraka dabil, M\u00f4ssieu!\"), eta \"Il faut passer par les nuages \"(1964, \"Hodeietatik igaro behar da\").\nBilletdoux musikaria zen, hitzen musikaria eta hori argi eta garbi ikusten da \"Rintru pa trou tar, hin\" (1971) lanean.\n1980an \"Ai-je dit que je suis bossu?\" (\"Esan al dut konkorduna naizena?\") lanaren ondoren, ordea, ikusleekin zuen lotura eten egin zen, eta 1988. urtera arte ez zuen beste lanik aurkeztu. Urte horretan \"R\u00e9veille-toi Philadelphie\" (\"Esna zaitez Filadelfia\") lana aurkeztu zuen Colline antzokian, eta bere lan guztiak argitaratu ziren."}
{"id": "272327", "revid": "336", "url": "https://eu.wikipedia.org/wiki?curid=272327", "title": "Karl Kautsky", "text": "Karl Kautsky (Praga, 1854ko urriaren 16a - Amsterdam, 1938ko urriaren 17a) alemaniar politikari eta idazlea izan zen.\nVienako Unibertsitatean egin zituen ikasketak. Austriako Alderdi Sozialistaren kide egin zen Vienan. 1880an Zuricha joan zen, eta Eduard Bernstein ezagutu zuen. Londresa jo zuen gero, eta Friedrich Engelsen idazkari izan zen. 1881ean Stuttgarten \"Neue Zeit\" sortu zuen, Alemaniako Alderdi Sozialdemokrataren aldizkari ofiziala. 1887an Alemaniatik bidali zuten eta Londresa itzuli zen; Londresen \"Marx\u00b4 oekonomische Lehren\" argitaratu zuen (1887), dotrina marxisten eskuliburua. Alemaniara itzuli eta 1891n Erfurteko estatutua idatzi zuen, marxismo iraultzailearen alde eta kolaborazionismoaren eta errebisionismoaren kontra. 1903az gero erdiko joera aldeztu zuen, legez kanpoko ekintzen eta ekintza iraultzaileen aldeko zen ezkerraren kontra. 1904tik 1910ra bitartean, Marxen \"Das Kapital\" obraren azken atala argitaratu zuen. Lehen Mundu Gerran ez zuen jokabide garbirik agertu. Parlamentuan gerra-kredituen alde eman zuen botoa; gero bakezaletzat agertu zuen bere burua, eta boltxebikeen iraultzaren aurkako. Joera horrek talde komunistetatik aldendu zuen. Naziek aginpidea hartu zutenean, Vienara erbesteratu behar izan zuen, baina 1938an alemaniarrek atxilotu zuten. Askatu zuten, eta Amsterdamera jo zuen babes bila. Han hil zen."}
{"id": "272329", "revid": "119347", "url": "https://eu.wikipedia.org/wiki?curid=272329", "title": "Karmele Rotaetxe", "text": "Miren Karmele Rotaetxe Amusategi (Bilbo, Bizkaia, 1932ko urtarrilaren 17a - 2013ko maiatzaren 2a) euskal hizkuntzalaria eta Hizkuntzalaritza Orokorreko irakaslea izan zen. Deustuko Unibertsitatean eta EHUn eman zituen eskolak. Frantses irakaslea izanik, euskara frankismo garaian ikasi zuen. Ibilbide luzea izan zuen euskararen morfologia eta sintaxia aztertzen, eta Europako hizkuntzen egoera ere aztertu zuen. Bere tesiaren (\"Estudio estructural del euskera en Ondarroa\") zuzendaria Koldo Mitxelena izan zuen. Euskaltzain urgazlea zen 1979az geroztik, eta euskaltzain ohorezkoa 2004ko azaroaren 24az geroztik.\nNew York Academy of Sciences erakundeko kide izan zen, Hizkuntzalaritza Sailean. EUROTYP, Europako Hizkuntzen Tipologia Ikertzeko Programako kide iraunkorra ere izan zen. \"La Gran Enciclopedia del Mundo\"n kolaboratu zuen. Eusko Ikaskuntzako Hizkuntza eta Literatura Saileko idazkaria izan zen 1987an, eta saileko presidentea 1987tik 1994ra.\nBizitza.\nBilbon jaioa, gerra denboran, 1937an, bere familiak atzerrira joan behar izan zuen, aitak, Eusko Jaurlaritzako karguduna izanik, heriotza zigorra zuelako. Beraz, haurtzaroaren eta gaztaroaren zati handi bat, Bordelen eman zuen. Han hasi zen ikasten, eskola publikoan, eta gero batxilergoa egin zuen Bordeleko lizeo batean. Gero, Bilbora itzulita, Unamuno Institutuan ostera ere batxilerra egin behar izan zuen. Valladoliden \u00aberrebalida\u00bb edo Estatu azterketa gainditu zuen (40 ikasle ziren, 20 aurkeztu, eta bik bakarrik gainditu, biotatik bat Karmele).\n1967an Filologia Modernoan lizentziatu zen Deustuko Unibertsitatean, eta Salamancako Unibertsitatean lortu zuen doktore-gradua, 1977an. Deustuko Unibertsitatean irakasle lanetan hasi ondoren, 1977an euskararen irakaskuntzaren antolaketaz eta irakasletzaz arduratu zen Bilboko Unibertsitateko HEZIn, eta urte horretan Informazio Zientzien Fakultatean hasi zen lanean. 1978an, Gasteizko Filosofia eta Letretako Fakultatean sartu, eta 1986an Hizkuntzalaritza Orokorreko katedra eskuratu zuen. EHUko Unibertsitateko Irakaslego Batzordeko kidea da 1992az gero. Sorbona Unibertsitateko (Paris V - Ren\u00e9 Descartes) irakasle bisitaria izan zen 1994-1995 ikasturtean.\nHainbat erakunde eta proiektutan parte hartu du: \"La Gran Enciclopedia del Mundo\"n lan egin du, New York Academy of Sciencesko kide da (Hizkuntzalaritza Saila) 1996. urteaz gero, \"EUROTYP\", Europako Hizkuntzen Tipologia Ikertzeko Programako kide iraunkorra eta euskaltzain urgazlea da. Eusko Ikaskuntzako Hizkuntza eta Literatura Saileko idazkaria izan zen 1987an, eta Saileko lehendakaria 1987tik 1994ra.\n2004ko azaroaren 24az geroztik euskaltzain ohorezkoa da.\n2008ko maiatzaren 10ean Mendebalde Kultura Alkarteak omenaldia eskaini zion euskararen eta unibertsitatearen alde egindako lanagatik.\nLanak.\n1985etik Euskaltzaindiko Gramatika Batzordeak \"Euskal Gramatika: Lehen Urratsak\" izenburuarekin argitaraturiko bost liburukietatik, lautan esku hartu du Rotaetxek. Halaber, nazioarteko adituekin elkarlanean egindako sei liburutan parte hartu zuen."}
{"id": "272330", "revid": "688", "url": "https://eu.wikipedia.org/wiki?curid=272330", "title": "Jo\u00ebl Shapiro", "text": "Jo\u00ebl Shapiro (New York, 1941eko irailaren 27a) estatubatuar eskultorea da.\nSorterrian egin zituen arteko ikasketak. 1970ean egin zuen bakarkako bere lehen erakusketa Paula Cooper galerian. Shapiroren hasierako lanetan garai hartan artean nagusitzen ari zen joera minimalistaren kutsua nabarmentzen da, molde geometriko soilak eta bere lanen osagaiak oinen gainean jarri ordez zuzenean lurrean jartzeak erakusten duenez. Dena dela, eta oro har, joera horrekin lotua izan bada ere, ezin uka daiteke minimalismotik urrundu zela zenbait ezaugarritan. Adibidez, bere obra figuratiboetan erreferentzia psikologiko garbiak erakusten ditu, eta ildo narratibo garbi bati jarraitzen dio. Teknika eta materialetan ere aldendu zen minimalismotik, brontze urtua edo harri landua erabiliz osatu baitzituen bere obrak. 1980-1990 hamarraldietan zurezko eskulturak landu zituen nagusiki, material horrek eskaintzen zizkion aukera plastiko apartengatik. Garai horretako bere obretan, bai brontzezkoetan bai zurezkoetan, lauki zuzen trinkoak agertzen dira osagai nagusitzat, grabitate-indarrari aurre egiten dioten konposizio dinamikoetan. Aipagarria du, besteak beste, \"Izengabea\" (1991) eskultura, brontzez egindako irudi hustua. Shapirok hainbat sari lortu ditu bere karreran zehar, eta munduko areto nagusietan egin ditu erakusketak. Bere obrak nazioarteko bilduma ospetsuenetan jasota daude."}
{"id": "272331", "revid": "336", "url": "https://eu.wikipedia.org/wiki?curid=272331", "title": "Martin Amis", "text": "Martin Louis Amis (Oxford, Ingalaterra, 1949ko abuztuaren 25a - Lake Worth, Florida, 2023ko maiatzaren 19a) britainiar idazlea izan zen.\nKingsley Amis idazlearen semea zen. Britainiar gizarteaz egiten duen literatura-satiragatik da ezaguna.\nBiografia.\nMartin 1971n lizentziatu zen Oxfordeko Unibertsitatean, eta \"London Observer\" egunkarian lan egin zuen literaturako kritikari gisa. 1972-1974 bitartean \"Times Literary Supplement\"eko kontakizun- eta poesia-saileko argitaratzailea eta zuzendaria izan zen. Gero \"New Statesman\"entzat lan egin zuen eta 27 urte zituela literatura-sailaren zuzendari izatera iritsi zen.\n1980an \"Observer\"era itzuli zen lankide berezi gisa. Idatzi dituen nobela, kontakizun, saiakera eta zinema-gidoiek ospe handia eman diote, eta bere garaiko idazle satiriko zorrotzenetakoen artean kokatu dute. Lehen nobelarekin (1973, \"Rachelen liburua\") Somerset Maugham saria irabazi zuen 1974an\". \"Gero \"Haur hilak\" (1976), \"Arrakasta\" (1978), \"Beste jende bat\" (1981), \"Dirua\" (1984), \"Einsteinen mamuak\" (1987), \"Londresko zelaiak\" (1989) eta \"Denboraren gezia\" (1991) idatzi zituen.\nBerriagoak dira \"Informazioa\" (1995) eta \"Gaueko trena\" (1997).\nAmisen estilo zorrotz eta satiriko zainduaren atzean, gaur egungo gizarteak sexuarekin, drogarekin, indarkeriarekin, gai nuklearrekin eta ingurumenarekin dituen arazoekiko kezka islatzen da. Kritikari batzuentzat idazle iluna eta desatsegina da, beste batzuentzat, berriz, Dickensen ondorengo jenio komikorik handiena."}
{"id": "272332", "revid": "28807", "url": "https://eu.wikipedia.org/wiki?curid=272332", "title": "Martin Louis Amis", "text": ""}
{"id": "272333", "revid": "336", "url": "https://eu.wikipedia.org/wiki?curid=272333", "title": "Andr\u00e9 Fr\u00e9naud", "text": "Andr\u00e9 Fr\u00e9naud (Montceau-les-Mines, Frantzia, 1907ko uztailaren 26a - Paris, Frantzia, 1993ko ekainaren 21a) frantses poeta izan zen.\nBiografia.\nLiteratura-, filosofia- eta zuzenbide-ikasketak egin zituen Parisen. 1930ean, frantseseko irakasle izan zen Lvoveko Unibertsitatean (Polonian). Bigarren Mundu Gerra hasi zenean, Alemaniara deportatu zuten, baina ihes egitea lortu zuen, eta erresistentzian parte hartu zuen.\nBere poesia lanetan halako oldartu nahi bat azaltzen da, arrazoi existentzialengatik ezinegonez betea. Hizkera arrunta baina zehatza erabiltzen du beti, tonu-aldaketa bat-batekoez eta irakurlea harrituta uzten duten ustekabe eta kontraesanez ederki hornitua. Haren mundu poetikoa Sartre edo Albert Camusenaren pare jarri izan da: \"Les rois-mages\" (1943, \"Errege Magoak\"); \"Les myst\u00e8res de Par\u00eds\" (1943, \"Parisko misterioak\"); \"La noce noire\" (1946, \"Ezkontza beltza\"); \"Po\u00e8mes de Brandebourg\" (1948, \"Brandenburgoko poemak\"); \"Po\u00e8mes de dessous Le plancher\" (1949, \"Zoru-azpiko poemak\"); \"\u00c9norme figure de la d\u00e9esse Raison\" (1949, \"Arrazoi jainkosaren irudi-eskerga\"); \"Les paysans\" (1951, \"Baserritarrak\"). 1960ko hamarraldian bi poema-bilduma argitaratu zituen: \"Il n\u00b4y a pas de paradis\" (1962, \"Paradisurik ez dago\") eta \"La sainte face\" (1968, \"Aurpegi santua\"). Handik zenbait urtera, \"La Sorci\u00e8re de Rome\" (1973, \"Erromako sorgina\") poema luzea eman zuen argitara, eta hurrengo urtean, \"Mines des rien, petits d\u00e9lires\" (1974, \"Ezeren meatokiak, txikinahikeriak\")."}
{"id": "272334", "revid": "512", "url": "https://eu.wikipedia.org/wiki?curid=272334", "title": "Sir Walter Raleigh", "text": "Ingeles itsasgizona (Hayes, Devon, 1552 - Londres, 1618). Frantziako erlijio-gerretan higanoten alde borrokatu ondoren (1569), Amerikarako espedizio bat antolatu zuen, Gilbert bere anaiordearekin, espainiarren mendeko lurraldeei eraso egiteko asmoz. 1580an, Leicesteren zerbitzupean, irlandarren aurka borrokatu zen, eta Elisabet erreginaren konfiantza eskuratu zuen. 1584an Ipar Amerikako kostalderako espedizioa antolatu zuen, eta, urtebete geroago, Virginia izenaz bataiatu zuen kolonia sortu zuen, Roanoke uhartean. Kolonizazio-saio horrek ez zuen arrakasta handirik izan, baina ingelesek Amerikako lurraldeak kolonitzatzeko garrantzi handiko aurrerapausoa izan zen. Patata, tabakoa eta gisako landareak ekarri zituen bidaia hartatik Ingalaterrara. Itsas Armada Garaitezinaren aurka borrokatu zen 1588an, eta 1595ean Guayanak esploratu zituen, El Dorado aurkitu nahiz. Jakue I.a errege egin zutenean (1603), haren aurkako matxinada antolatu izana leporatu zion erregeak berak Raleighi. Londresko Dorrean 1616 arte atxilotua egon ondoren, aske utzi zuten Orinocorako espedizioa gidatzeko, baina ez zuen urrerik aurkitu, eta, gainera, espainiar kolonizatzaileekin arazo larriak izan zituen. Londresa itzultzean atxilotu zuten berriro ere, eta, Gondomar espainiar enbaxadorearen aholkuari jarraituz, atxilotuari burua mozteko agindua eman zuen Jakue I.ak."}
{"id": "272335", "revid": "2048", "url": "https://eu.wikipedia.org/wiki?curid=272335", "title": "Josep Maria Font i Rius", "text": "Josep Maria Font i Rius (Bartzelona, Katalunia, 1915eko apirilaren 12a - \"ib.\", 2018ko apirilaren 5a) historialaria eta legelaria izan zen.\nEspainiako Gerra Zibilean, Kataluniako dokumentu-ondarea zaintzeko eta katalogatzeko taldean parte hartu zuen, Duran i Sampereren gidaritzapean, eta Kataluniako Generalitatearen babespean. Gerra ondoren, dokumentu horiek beren jatorrizko artxiboetan sartzeko ardura izan zuen. Denbora horretan aztertu ahal izan zituen dokumentuetan oinarritu zituen bere ondorengo lan historikoak. Bere doktorego-tesiak (1945) ondorengo ikerketen ildoa definitu zuen: Bartzelonako udal-erregimena.\nEspainiako Zuzenbidearen Historiako katedradun gisa, La Laguna (Kanariak), Murtzia, Valentzia eta, azkenik, 1954tik aurrera, Bartzelonako unibertsitateetan eman zituen eskolak. Egin zuen lan izugarria eta idatzita utzi zuen obra oparoa dela eta, Kataluniako Zuzenbideari buruzko historialari nagusi eta ospetsuentzat daukate.\nObra nagusiak: \"Or\u00edgenes del r\u00e9gimen municipal de Catalu\u00f1a\" (1945); \"Instituciones medievales espa\u00f1olas\" (1949); \"Cartas de poblaci\u00f3n y franquicia de Catalu\u00f1a\" (1963-83); \"Franquicias urbanas medievales de la Catalu\u00f1a la Vella\" (1960); \"El pro\u00e7\u00e9s de formaci\u00f3 de les customs de Tortosa\" (1973); \"Jaume I i la municipalitat de Barcelona\" (1977); \"El antiguo derecho local de la ciudad de Balaguer\" (1982); \"Estudis sobre els drets i institucions locals en la Catalunya medieval\" (1985).\nHainbat sari jaso zituen: Espainiako Historiako Sari Nazionala (1984), Sant Jordiren Gurutzea (1987), Narc\u00eds Monturiolen domina (1983), Bartzelonako Urrezko domina (1994) eta Fundaci\u00f3 Catalana saria (2002). 1985ean Bartzelonako Unibertsitateko Zuzenbidearen Historiako katedradun izateari utzi zion, erretiratzeko."}
{"id": "272336", "revid": "3276", "url": "https://eu.wikipedia.org/wiki?curid=272336", "title": "Domenj\u00f3n Gonzalez", "text": "Domenj\u00f3n Gonzalez Andia (Tolosa, Gipuzkoa, ? - Zumaia, Gipuzkoa, 1489ko azaroaren 18a) XV. mendeko politika-gizon gipuzkoarra izan zen.\nBiografia.\nHainbat unibertsitatetan legeak ikasi ondoren, Gipuzkoako Batzar Nagusietako kide izendatu zuten. Gero, Joan II.aren eta Errege-erregina \"Katoliko\"en zerbitzuan egon zen, baina gorte haietako giro eta azpikeriak gogokoak ez izanez, kargu horiek utzi egin zituen.\nGipuzkoako enbaxadorea Ingalaterran, ospe handia lortu zuen bere garaiko nazioarteko diplomazian. Postu hartan Ingalaterra eta Gipuzkoaren arteko itunak negoziatu zituen, horien artean 1474ko Elkarrekiko indemnizazio ituna (\"Convenio de rec\u00edprocas indemnizaciones\") izenekoa. Eduardo IV.ak \"Order of the Garter\" delakoaren kide izendatu zuen, Frantziako Luis XI.aren kontrako gerran Andiak ekarritako laguntzagatik.\nErmandadeentzat garrantzirik handieneko gizonetako bat izan zen, O\u00f1az eta Ganboa leinuen arteko guduetan murgildua zegoen Gipuzkoa hartan. Izan ere, Batzarretako Eskribau Nagusi eta Esportazioko alkatea izendaturik, lotura eman zion Ermandadeari, eta alderdiei buru egiteko zeregin hartan gipuzkoar herritarrak bere inguruan bildu zituen. Alderdikerien gaineko Gipuzkoa moldatu zuen gizon hau herriaren oroimenean txertaturik geratu zen, onbera eta, aldi berean, ausart erakusten duten garaiko bertso hauetan ikus daitekeenez: \"Sagarra eder gezatea \"/ \"gerriyan ere ezpatea \"/\"Domenjon de Andia \"/ \"Gipuzkoako erregia.\"\nKaleak.\nDonostia hiriak kale bat du Erdialdean haren omenez: Andia kalea."}
{"id": "272338", "revid": "28807", "url": "https://eu.wikipedia.org/wiki?curid=272338", "title": "Domenjon Gonzalez Andia", "text": ""}
{"id": "272339", "revid": "512", "url": "https://eu.wikipedia.org/wiki?curid=272339", "title": "Cristina Garc\u00eda Rodero", "text": "Cristina Garc\u00eda Rodero (Puertollano, Ciudad Real, 1949ko urriaren 14a) espainiar argazkilaria da.\nBiografia.\nOso gazterik hasi zen argazkilaritzan. Hamazazpi urte zituela, bere herriko tradizio zahar bati buruzko erreportajea egin zuen: \"El d\u00eda del voto\" (1966, \"Boto-eguna\"). 1968an, Madrilgo Arte Ederretako fakultatean pintura-ikasketak egiten hasi zen, eta Arte eta Lanbide Eskolan argazkilaritza-ikasketak. 1971n, Madrilgo Eskolako argazkilariekin harremanetan hasi zen, eta hurrengo urteetan lan asko egin zuen, Hezkuntza-ministerioaren eta \"Castellblanch\" eta \"Juan March\" erakundeen diru laguntzaz, besteak beste: paisaien argazki azterketak Segovian, sakontze-ikastaroak Italian, eta abar. Italian zela, Espainiako festa, ohitura eta tradizioen argazki bidezko azterketa egiteko proiektua prestatu zuen. 1983tik 2007ra, argazki-irakasle aritu da Madrilgo Arte Ederretako fakultatean. Hamarraldi horretan erakusketa ugari egin zituen, bai Espainian bai Espainiatik kanpo: Mexikon, Frantzian eta Estatu Batuetan, adibidez. 1985ean, bere obra osoa sarituz, Planeta Saria eman zioten. Bere lanik hoberena Espainia atzeratuenaren, Espainia beltzaren (Garc\u00eda Roderok berak Espainia ezkutua deitzen duenaren) argazki-bilduma da: etnografia- edo antropologia-azterketa zehatza baino gehiago, garapenaren ahanzturan galdutako kultura baten magia eta misterio guztiaz betetako bizi pusken bilduma. Magnum argazkilaritza-agentzian lan egin duen lehenengo espainiarra izan da."}
{"id": "272340", "revid": "56334", "url": "https://eu.wikipedia.org/wiki?curid=272340", "title": "Emil Nolde", "text": "Emil Nolde, jaiotza-izenez Emil Hansen (Nolde, Alemania, 1867ko abuztuaren 7a - Seeb\u00fcll, 1956ko apirilaren 13a) Alemaniar-Frisiar margolari eta artista grafikoa izan zen.\nBiografia.\nFlensburgeko zur-zizelkarien eskolan ikasi zuen. Suitzako Saint-Gall Arte Ederretako eskolan irakasle izan zen. 1899tik 1900ra Parisen egon zen, eta 1902an Berlinen. 1906az gero, erakusketak egin zituen \"Die Br\u00fccke\" (\"Zubia\") taldekoekin; \"Der Blaue Reiter\" (\"Zaldun urdina\") mugimenduko kideekin ere harremanak izan zituen.\nHasieran inpresionismoaren, Gauguinen, Van Goghen eta Daumierren eragina izan zuen, baina pixkanaka-pixkanaka espresionismora jo zuen. Munchen lana eta Munch bera ezagutu zituen, eta haren eragin nabarmena izan zuen. 1909tik aurrera erotismo handiko erlijiozko oso koadro bortitzak margotu zituen, eta eskandalu handia sortu zuen.\n1913tik 1915ra Ginea Berrian izan zen, eta hangoen irudiak eta mozorroak margotu zituen, itxuraldatuz eta oso margo biziekin. Nolden grabatuak eta koadroak, oro har, espresionismo alemaniarraren joeraren barruan dira. 1941ean naziek haren koadro gehienak bahitu zituzten. Autobiografia bat idatzi zuen: \"Das eigene Leben; Jahre der K\u00e4mpfe\" (1934, \"Norberaren bizitza; borrokaren urteak\"). Koadro nagusiak: \"Arrosa gorriak eta horiak\" (1907), \"Neska gazteak dantzan\" (1909), \"Kristoren bizia\" (1912), \"Dantzariak kandelen argipean\" (1912), \"Irudia eta mozorroa\" (1913), \"Simeon\" (1915), \"Ameslariak\" (1916)."}
{"id": "272341", "revid": "28807", "url": "https://eu.wikipedia.org/wiki?curid=272341", "title": "Emil Hansen", "text": ""}
{"id": "272342", "revid": "46380", "url": "https://eu.wikipedia.org/wiki?curid=272342", "title": "Amparo Rivelles", "text": " Mar\u00eda Amparo Rivelles Ladr\u00f3n de Guevara (Madril, 1925eko otsailaren 11a - Madril, 2013ko azaroaren 7a) espainiar antzezlea izan zen.\nBiografia.\nAntzezle-familia batean hazi zen. Izan ere, Rafael Rivelles eta Mar\u00eda Fernanda Ladr\u00f3n de Guevararen alaba, Carlos Larra\u00f1agaren arreba eta Amparo Larra\u00f1aga eta Luis Merloren izeba izan zen. Hamahiru urterekin egin zuen debuta antzerkian, gurasoekin batera. Zineman, berriz, hamabost urte zituela egin zuen lehen filma: \"Mari Juana \"(1940). Bere edertasun, estilo eta prestutasunagatik nabarmendu zen batez ere. Antzerkian, 1940 eta 1950eko hamarraldietan egin zituen paperik inportanteenak. Nazioarteko entzutea lortu zuen, eta Orson Welles eta Tulio Demicheli bezalako zuzendarien esanetara lan egin zuen, \"Mister Arkadin\" (1954) eta \"Zauri argitsua\" (1957) filmetan, hurrenez hurren. 1950eko hamarraldiaren bukaeran Mexikora joan zen, eta arrakasta handiko filmetan lan egin zuen.\nEspainiara itzuli zenean, zineman eta antzerkian ez ezik telebistan ere lan egin zuen, Gonzalo Torrente Ballesterren eleberri-trilogian oinarrituta zegoen \"Los gozos y las sombras\" telesailean. Antzerkian arrakasta handia izan zuen \"Hay que deshacer la casa\" obrarekin, 1980ko hamarraldian, eta obra horren zinemarako bertsioaren protagonista izan zen (1986). Film horretan egindako lanarengatik antzezle onenaren Goya saria irabazi zuen.\nFilm aipagarrienak \"Malvaloca\" (1942), \"Elo\u00edsa est\u00e1 debajo de un almendro\" (1943); \"La calle sin sol\" (1948), \"La duquesa de Benamej\u00ed\" (1949), \"Alba de Am\u00e9rica\" (1951), \"La leona de Castilla\" (1951), \"Soldados de plomo\" (1983) eta \"Una mujer bajo la lluvia\" (1992) dira. 1996an Antzerki Nazionaleko saria jaso zuen, eta 2001ean Pepe Isbert saria. Antzerkia utzi zuen 2006an."}
{"id": "272343", "revid": "46380", "url": "https://eu.wikipedia.org/wiki?curid=272343", "title": "Jean Stoetzel", "text": "Jean Stoetzel (Saint-Di\u00e9-des-Vosges, 1910eko apirilaren 23a - Paris, 1987ko otsailaren 21a) frantses psikologo eta soziologoa izan zen. Herri iritziaren azterketa egiteko lehen teknikak sartu zituen Frantzian. Ikasketak bukatuta, gizarte-zientzietako irakasle izan zen Bordeleko Unibertsitatean, 1945-1955 bitartean. Azkeneko urte horretan Parisko Sorbonara joan zen, eta Frantziako gizarte-psikologiako lehen katedra sortu zuen. Herri Iritziaren Frantziako Institutuaren eta \"Sondages\" eta \"Revue Fran\u00e7aise de Sociologie\" aldizkarien sortzailea izan zen. Inkesta-sistema hobetu zuen, iritzi-azterketaren metodoaren bidez. Stoetzelen ustez, matematikaren erabilera zientziaren adar batean ezkutukoaren ordez agerikoa jartzea bezala zen, nahasmenduaren lekuan argia egitea azterketaren bidez. Hala, zientziaren orientabidea eman zien iritziari eta jarrerei buruzko ikerkuntzei. Gizarte psikologiaren alorrean, bost arazo nagusi nabarmendu zituen: gizabanakoaren eta haren kulturaren arteko harremanak, gizarte baldintzen eragina gizabanakoaren psikologian, nortasuna eta estatus soziala, pertsonen arteko harremanak, eta taldeen arteko harremanen psikologia. Bere ekarpen nagusia pertsonari eta taldeari buruzko ideiak aberastea izan zen, beste kultura eta gizarte batzuetako kontzeptuen bidez. Lanik aipagarrienak: \"Iritziei buruzko azterketa esperimentala\" (1943); \"Herri iritziaren azterketa\" (1948); \"Psikologia soziala\" (1963)."}
{"id": "272344", "revid": "65203", "url": "https://eu.wikipedia.org/wiki?curid=272344", "title": "Jerry Garcia", "text": "Jerry Garcia \u2014jaiotza-izena: Jerome John\u2014 (San Francisco, Ameriketako Estatu Batuak, 1942ko abuztuaren 1a - Novato, Kalifornia, Ameriketako Estatu Batuak, 1995eko abuztuaren 9a) gitarra-jotzailea izan zen.\nBizitza.\nOso gazterik hasi zen musikarako eta, batez ere, gitarrarako zaletasuna erakusten, eta 1960ko hamarraldiaren hasierarako tresna horren birtuosoa zen. 1965ean Grateful Dead taldea sortu zuen, Robert Hall, Ron \"Pigpen\" McKernan eta William Bill Kreutzmannekin batera. 1967. urtean eman zuten argitara lehen diskoa, \"The Grateful Dead \"eta Woodstockeko jaialdi ospetsuan parte hartu zuten handik bi urtera, 1969an. Kaliforniako acid rock joerako talde nagusia bihurtu zen Grateful Dead hurrengo urteetan, eta 1970eko hamarraldian psikodeliaren aitzindari izan zen.\nHala ere, 1980ko hamarraldian kaosa nagusitu zen taldean. Besteak beste, osasun-arazo larriak izan zituzten. Garciak heroinazalea zela aitortu zuen 1982. urtean, eta koma diabetikoan sartu zen 1986an. Grateful Dead taldeak 1990ean eman zuen argitara bere azken diskoa, \"Without a Net\" (\"Sarerik gabe\"), eta handik bost urtera jo zuten azken kontzertua. Azken kontzertua eman eta hilabetera, bihotzekoak jo zuen Jerry Garcia, eta hil egin zen. Jerry Garcia bat-batekotasunaren eta adierazpen librearen alde agertu zen, hedabideen, merkatuaren eta politikaren presioari aurre egin zion, eta artistaren eta gizonaren askatasunaren alde borrokatu zen, bere karrera guztian zehar."}
{"id": "272346", "revid": "28807", "url": "https://eu.wikipedia.org/wiki?curid=272346", "title": "Jerome John", "text": ""}
{"id": "272347", "revid": "46380", "url": "https://eu.wikipedia.org/wiki?curid=272347", "title": "Georges Mathieu", "text": "Georges Mathieu (Boulogne-sur-Mer, \u2013 Boulogne-Billancourt, ) frantses margolaria izan zen. Lehenengo olio-margoa 1942an egin zuen, eta 1944an hasi zen margolan abstraktuak egiten. 1947an \"L'Imaginaire\", abstrakzio geometrikoaren kontra zeuden artista abstraktuen obrak biltzen zituen erakusketa antolatu zuen; Mathieu abstrakzio lirikoaren aitzindaria izan da, eta estasi-egoeran bat-batean margoturiko zeinu kosmikoen adierazpentzat definitu zuen abstrakzio hori. 1951. urte inguruan \"gestalt\" teoriarekin zaletzen hasi zen, eta zeinuaren pintura gauzatu zuen, esanahiaren aurretik zeinua jarriaz. Horrela, Arte Informalaren aitatzat hartua izan da. Lehen Mundu Gerra amaierako lanetan ikus daitekeenez, estilo kaligrafikoa erabili zuen, lerro zipriztinduekin, keinu oldarkorrei jarraituz eginiko marrazkiekin (\"Painting\", 1953). Bestalde, ikuskizun eta performanceekiko zaletasun handia zuen, eta horrela, 1952. urtean jendaurreko margolaritza-saioa egin zuen Studio Paul Facchettin. 1953an \"United States Lines Paris Review\" aldizkaria eman zuen argitara, eta haren zuzendari izan zen hamar urtez. 1960ko hamarraldiaren hasieran eskultura monumentalak paratu zituen, eta artistak gizarte bizitzako eguneroko afera guztietan esku hartzeko duen beharraz jabetzen hasi zen; 1971n artistak gizartean duen zereginaren inguruko hitzaldi ospetsu bat eman zuen Nazio Batuen Zirkuluan, Bruselan."}
{"id": "272348", "revid": "512", "url": "https://eu.wikipedia.org/wiki?curid=272348", "title": "Michael Ondaatje", "text": "Michael Ondaatje (Zeilan, 1943ko irailaren 12a) kanadar eleberrigile eta poeta da.\n1962an joan zen Kanadara, eta Torontoko eta Kingstoneko unibertsitateetan egin zituen ikasketak. 1967-1970 bitartean, eskolak eman zituen Ontario Mendebaldeko Unibertsitatean, eta gero Torontoko York Unibertsitateko ingeles-sailean hasi zen lanean. Zineman eta antzerkian lan egin zuen, baina batez ere poesia- eta narratiba-lanek famatu zuten. Bere estiloak oso gutxi zor dio kanadar tradizioari, eta Wallace Stevensen eta egungo zinemagileen eragina du, batez ere Louis Malle, Alfred Hitchcock eta Sergio Leonerena. Lau poesia-liburu argitaratu ditu: \"The dainty monsters\" (1967, \"Munstro delikatuak\"), \"The man with seven toes\" (1969, \"Zazpi behatzetako gizona\"), \"Rat Jelly\" (1973) eta \"There\u00b4s a trick with a knife I\u00b4m learning to do: poems 1973-1978\" (1979, \"Aiztoarekin egiten den amarru bat ikasten ari naiz: 1973-1978 poemak\"); bi ipuin liburu: \"Elimination dance\" (1980, \"Eliminazio-dantza\") eta \"Tin Roof\" (1982, \"Teilatu mehea\"); eta bi eleberri:\" Coming Through\" \"Slaughter\" (1976, \"Sarraskia\") eta\" Running in the Family\" (1982, \"Familia\"). Gainera, \"Leonard Cohen \"(1970) kritika liburua idatzi du, eta hiru antologia: \"The broken ark\" (1971, \"Hautsitako kutxa\"), \"Personal fictions\" (1977), eta \"The long poem anthology\" (1979). Bere poema gehienak \"Rat Jelly and other poems \"1963-1978 (1980) liburuan daude bilduta. Hala ere, mundu-mailan ezaguna egin zen \"The English Patient\" eleberriarekin, eta honekin Booker saria lortu zuen. Honen ondoren, \"Anil's Ghost\" (2000) idatzi zuen."}
{"id": "272349", "revid": "512", "url": "https://eu.wikipedia.org/wiki?curid=272349", "title": "Milan Pani\u0107", "text": "Milan Pani\u0107 (, ahoskatua; Belgrad, Serbia, ) Jugoslaviar enpresaburu eta politikaria da. Gaztetan kirolari eta ikasle gisa nabarmendu zen. Kimika-ingeniaritzako ikasketak egin zituen, eta urtebete geroago bere hiriko txirrindularitza-txapelketa irabazi zuen. Geroxeago Alemanian egon zen ikasketak sakontzen, eta 1956an Estatu Batuetara emigratu zuen familiarekin. 1957-1959 bitartean, kimikako irakasle-laguntzaile izan zen Kalifornia Berriko Unibertsitatean. 1960an ICN botika-enpresa sortu zuen. Enpresaren egoitza nagusia Costa Mestan dago (Kalifornia), eta 600 sendagaitik gora saltzen ditu hirurogei herrialdetan. Pani\u0107 enpresako lehendakari eta zuzendari exekutiboa da. 1990ean Serbiako botika-enpresa handiena erosi zuen Galenika, inguruko herrialde sozialista ohiekin negozioak egiten hasteko oinarri gisa. 1992ko uztailean, Jugoslaviako Errepublika Federal sortu berriaren lehendakariak hala eskatuta, Lehen Ministro kargua onartu zuen. Bi hilabete geroago Jugoslaviako gobernuburu hautatu zuten, gehiengo absolutuz, Biltzar Federaleko bi ganberetan. Saio berean ganberek ontzat hartu zuten Pani\u0107ek proposatutako ministro-zerrenda. Enpresaburuak Defentsa-ministerioa hartu zuen beretzat. Pani\u0107en helburu nagusiak Nazio Batuak Jugoslaviari ezarritako zigorrak kentzea, bakea ezartzea eta hauteskunde orokorrak deitzea ziren. Gaur oposizioan dago."}
{"id": "272351", "revid": "336", "url": "https://eu.wikipedia.org/wiki?curid=272351", "title": "Antonio Garc\u00eda Bellido", "text": "Antonio Garc\u00eda-Bellido (Madril, Espainia, 1936ko apirilaren 30a) espainiar biologo eta ikertzailea da. Antonio Garc\u00eda y Bellido historialariaren semea da.\nBiografia.\nBiologiaren zientzietako ikasketak egin zituen, Madrilen, eta Espainiako Zientzia Ikerkuntzako Batzorde Gorenean sartzeko diru-laguntza jaso zuen ikasketak egin zituen urtean bertan, 1958an. 1962an, doktoregoa atera ondoren, atzerrira joan zen, ikasketak sakontzera. Leku askotan izan zen: Cambridgeko Unibertsitatean, Zuricheko Zoologia Institutuan, Kaliforniako Teknologia Institutuan, Kopenhageko Genetikakoan, Chicagoko Unbertsitatean, Sydneyko Unibertsitateko zelularen biologia sailean, eta Berkeleyko Unibertsitateko biologia molekular sailean.\n1969an, Espainiara itzuli zen, eta Molekularen Biologiaren Institutuan hasi zen lanean. Handik gutxira, Espainiako Zientzia Ikerkuntzako Batzorde Gorenak eskolak ematera deitu zuen, eta Genetika Institutuaren eta Molekularen Biologiaren Zentroko buru izendatu zuten. 1979an, Kimikako Nobel Sarirako izendatu zuten. 1983an, Asturiasko Printzea saria jaso zuen, genetikari buruz egindako lanengatik. 1986an, Parisko Zientzia Akademiak saria eman zion, eta hurrengo urtean, Londresko Royal Societyko eta Washingtongo National Academy of Sciencesko kide izendatu zuten. 1995ean, Espainiako Hezkuntza eta Zientzia ministerioak Zientzia Ikerkuntzaren Santiago Ram\u00f3n y Cajal saria eman zion."}
{"id": "272352", "revid": "28807", "url": "https://eu.wikipedia.org/wiki?curid=272352", "title": "Antonio Garc\u00eda-Bellido", "text": ""}
{"id": "272353", "revid": "336", "url": "https://eu.wikipedia.org/wiki?curid=272353", "title": "Taddeo Zuccaro", "text": "Taddeo Zuccaro, batzuetan Zuccari (Urbino, 1529ko irailaren 1a - Ancona, 1566ko irailaren 2a), XVI. mendeko italiar margolaria izan zen.\nErromako manierismoa maila gorenera eraman zuen.\nBiografia.\nTaddeok batez ere Erroman egin zituen lanak. Michelangelo eta Rafaelengan oinarritu zen, bere estiloa finkatzeko.\nFarnese familiarentzat freskoak margotu zituen, Caprarolan. Harenak dira, halaber, Erromako San Marcello al Corso elizako freskoak, eta Vatikanoko Sala Regiakoak.\nTaddeo hil ondoren, bere anaia Federicok hartu zuen haren lantegiaren ardura, eta hark hasitako lanak bukatu zituen: Vatikanoko Sala Regia, eta Caprarolako freskoak."}
{"id": "272354", "revid": "28807", "url": "https://eu.wikipedia.org/wiki?curid=272354", "title": "Taddeo Zuccari", "text": ""}
{"id": "272356", "revid": "96586", "url": "https://eu.wikipedia.org/wiki?curid=272356", "title": "Victoria de los \u00c1ngeles", "text": "Victoria de los \u00c1ngeles (Bartzelona, Katalunia, 1923 - 2005) opera-kantaria izan zen, sopranoa. Sopranoentzat idatzi diren paper gehienak arrakasta handiz interpretatu baldin bazituen ere, espainiar kantuetan nabarmendu zen bereziki. Victoria de los \u00c1ngelesek gardentasun eta emetasun handiko ahotsa zuen, eta bere malgutasunari esker inoiz ez zen musikagile jakin batekin lotu.\nBizitza.\nBartzelonako Liceuko Kontserbatorioan piano- eta kantu-ikasketak egin zituen. 1947an lehen saria irabazi zuen Genevako nazioarteko kantu-lehiaketan. 1945ean Madrilen kantatu zuen bere lehen opera, Mozarten \"Figaroren Ezteiak\" operako Almaviva kondesaren papera eginez.\n1950ean kantatu zuen lehen aldiz Londresko Covent Garden aretoen, Giacomo Pucciniren \"La Boh\u00e8me\"ko Mimiren paperean. Geroago, Milango La Scalan Straussen \"Naxoseko Ariadna\" operako paper nagusia egin zuen. New Yorkeko Carnegie Hallen kontzertuak eman zituen, eta Metropolitan Opera Housen Gounoden \"Fausto\" operako Margueriteren papera egin zuen. Bayreuthen (Alemania) 1961ean eta 1962an Wagnerren \"Tannh\u00e4user\" obrako Isabel gisa agertu zen.\n1969tik aurrera asko gutxitu zituen bere jendaurreko agerraldiak. 1993an Musikaren Sari Nazionala eman zitzaion. Nazioarteko kritikak aurreko mendeko kantaririk osoenetakotzat jo zuen, Europako hainbat hizkuntzatan eta musika-genero guztietan. Diskografia zabala utzi zuen, horren erakusgarri."}
{"id": "272357", "revid": "512", "url": "https://eu.wikipedia.org/wiki?curid=272357", "title": "Urs Jaeggi", "text": "Urs Jaeggi (Solothurn, 1931ko ekainaren 23a) suitzar idazle, soziologo eta margolaria da. Ekonomia- eta soziologia-ikasketak egin zituen Genevan, Bernan eta Berlinen. 1959an lortu zuen doktoregoa, eta 1966an soziologiako katedra eskuratu zuen Berlineko Unibertsitate Librean. Bere literatura-lanez gainera, lan zientifiko ugari argitaratu du. 1981ean Ingeborg Bachmann saria jaso zuen. Bere literaturan fikzioa eta gogoeta nahasten dira, eta protagonistak intelektualak izan ohi dira gehienetan. Beren lehen nobelan, \"Die Konplizen\" (1964, \"Konplizeak\") inguru burgesa kritikatu zuen; ondorengoetan, \"Brandeis\" (1978, \"Izotz goria\"), \"Grundrisse\" (1981, \"Zirriborroak\"), eta \"Rimpler\" (1987, \"Rimpler\") nobeletan, bere garaiko gertaera sozial eta politikoak deskribatu zituen: lehendabizikoan, 60ko hamarkadako ikasleen matxinada, soziologiako irakasle baten ikuspuntutik; bigarrenean Berlingo hiriarekin batera protagonistek jasaten duen krisialdia kontatzen da; eta hirugarrenean, gaixorik dagoen protagonista ohartzen da gizartean ez dagoela biktimentzat tokirik. Beste lan aipagarri batzuk: \"Die Wohltaten des Mondes\" (1963, \"Ilargiaren mesedeak\") kontakizun liburua; \"Literatura und Politik\" (1972, \"Literatura eta Politika\") eta \"Was auf den Tisch kommt, wird gegessen\" (1981, \"Mahaira ateratzen dena jan egin behar da\") saiakerak, eta \"Versuch \u00fcber den Verrat\" (1984, \"Saldukeriari buruzko saiakera\") autobiografia."}
{"id": "272358", "revid": "512", "url": "https://eu.wikipedia.org/wiki?curid=272358", "title": "Manuel Pi\u00f1a", "text": "Manuel Pi\u00f1a (Manzanares, Ciudad Real, 1944 - \"ibidem\", 1994) espainiar moda-diseinatzailea izan zen. Familia apal batean sortu zen, eta ez zuen ikasketarik egin. Bederatzi urte zituenerako lanean hasia zen. Hamaika urte zituela, oihal-denda batean hasi zen lanean, saltzaile gisa. Madrila aldatu zen gero, eta zenbait arropa-dendatan aritu zen. Horrela hasi zen modaren munduarekin harremanetan. Italiara bidaiatu zen, azken diseinuak ezagutzeko, eta hiru lantegi ireki zituen; 30 langile biltzen zituzten. Pixkanaka lantalde sendo bat osatu zuen, eta 1982an egin zuen Madrilen bere aurkezpen ofiziala, moda-erakustaldi ikusgarri batekin. 1983an \"Federaci\u00f3n de Pret \u00e1 Porter\" erakundea sortu zuen, beste sei diseinatzaile espainiarrekin batera. Hurrengo urtean moda-bilduma esperimental bat aurkeztu zuen, Juan Gomilaren margoekin, Europako zenbait galerietan ikusgai jarri zuena. Balenciagaren mireslea izan zen, eta bere klasizismoak kultura mediterraneoaren kutsu nabarmena zuen. Bestalde, bere karreran zenbait oihalen inguruko azterketa egin zuen, artilearena edo zetarena, esaterako, eta estilo berezia eta ongi zehaztua sortu zuen, apaingarri hutsalak alde batera utzirik. 1990ean erretiratu zen modaren mundutik, diru-laguntza ofizialen ezak etsita, eta hondoa jota. 1993an HIESa zuela iragarri zuen, eta eritasun horren eraginez hil zen hurrengo urtean."}
{"id": "272359", "revid": "336", "url": "https://eu.wikipedia.org/wiki?curid=272359", "title": "Souphanouvong", "text": "Souphanouvong (; Luang Prabang, 1909ko uztailaren 13a - Vientian, 1995eko urtarrilaren 9a) Laosko politikaria izan zen. Errege-familiako kidea, eta Laosko Errepublikako lehen lehendakaria. Ingeniari-ikasketak egin zituen, Frantzian. Laosera itzultzean, 30eko hamarraldiaren bukaeran, mugimendu abertzalean parte hartu zuen. Bigarren Mundu Gerraren bukaeran, berriz, frantsesen aurka borrokatu zen Indotxinako Gerran. Pathet Lao mugimendu nazionalista komunistaren sortzaileetako bat izan zen, 1950ean. Bere anaiorde Souvanna Phoumaren lehendakaritzapean, Plangintza, Berreraikuntza eta Hirigintzako ministro izan zen (1957-1958), baina atxilo hartu zuten gobernua erorarazi zuen estatu-kolpe batean. Ihes egitea lortu zuen, eta handik aurrera Pathet Lao taldearen ekintza armatuen arduradun izan zen. 1962an, denboraldi labur batez, anaiarekin bat egin zuen koalizioko gobernu batean. Gero, baina, Estatu Batuetako gudarostearen laguntza zuen Souvanna Phoumaren gobernu zentralaren aurka borrokatzen jarraitu zuen, hamarraldi oso batez. Bake hitzarmena 1973an gauzatu zen, batasun nazionaleko gobernu bat eratu zenean, Pathet Lao taldearen gidaritzapean. 1975ean monarkia abolitu ondoren, Souphanouvong Laosko Herri Errepublika Demokratikoaren lehen lehendakaria izan zen. 1986an karguaren dimisioa eman zuen, osasun-arazoak argudiatuz, baina Pathet Laon zituen karguei eutsi zien, 1991. urtera arte."}
{"id": "272361", "revid": "119347", "url": "https://eu.wikipedia.org/wiki?curid=272361", "title": "Fernando D\u00edaz-Plaja", "text": "Fernando D\u00edaz-Plaja (Bartzelona, Katalunia, 1918ko apirilaren 24a - Montevideo, Uruguay, 2012ko urriaren 31) historialaria, saiakeragilea eta narratzailea da. Guillermo D\u00edaz-Plaja eta Aurora D\u00edaz-Plajaren anaia izan zen eta Mar\u00eda Jos\u00e9 D\u00edaz-Plaja eta Guillermo D\u00edaz-Plaja (semea)ren osaba ere bai.\nBiografia.\nFilosofia eta Letratan lizentziatu zen Bartzelona eta Valentziako unibertsitateetan eta, 1945ean, Historian doktoratu zen Madrilen.\nUrte pare batean, 1943 eta 1945 artean, irakasle laguntzaile izan zen Bartzelonako unibertsitatean eta 1948 eta 1949artean, berriz, gaztelaniako irakurle Milanen. 1949tik a 1967ra beste unibertsitate batzuetan izan zen Espaniako Literaturaren irakurle: Bari, Heidelberg, Stanford, Kalifornia, Pensilvania, Tejas, Puerto Rico, Rio de Janeiro eta Graz.\nBidaiari nekaezina, 100 herrialde baino gehiago ezagutzen zituen eta 3 aldiz eman zion bira munduari. Bereaz gain, 6 hizkuntza hitz egiteko gai zen: katalana, italiera, frantsesa, alemaniera, ingelesa eta portugesa.\nOhiko kolaboratzaile izan zen hainbat egunkarietan: Madrilgo ABC eta Bartzelonako La Vanguardia. 150 titulu baino gehiago idatzi zuen, haietako asko ingelesez, alemanez, frantsesez edo italieraz. Gehienbat bidaia liburuak izan dira, entseguak edo historia dibulgazio lanak, beti umore puntu batekin eta, haietako asko, telebista gidoi izango ziren gero.\nHayd\u00e9e Carrorekin ezkondu zen, eta bi alaba izan zituzten.\n2002an, Punta del Estera joan zen bizitzera, Uruguayn eta hantxe bizi zen 94 urte zituenean heriotza iritsi zitzaion arte.\nLanak.\nEspainiako Historiaren Akademiako kide eta saiakera lan askoren egilea da:"}
{"id": "272362", "revid": "23317", "url": "https://eu.wikipedia.org/wiki?curid=272362", "title": "Javier Garaialde", "text": "Javier Garaialde Zorrotza (Iru\u00f1ea, Nafarroa, 1946) nafar jazz musikaria da.\nBiografia.\nIru\u00f1eko Pablo Sarasate Goi Kontserbatorioan ikasi ondoren, jazzaren bidea hartu zuen, gehienbat saxofoia eta klarinetea landuz, nahiz eta ikasle garaian pianoa, tronpeta eta biolina ere jo ohi zituen. 70eko hamarkadan hasi zen jazz musikari bezala, eta bere garaiko instrumentista handienekin jotzeko aukera izan zuen. Nafarroako hainbat jaialditan parte hartu ondoren, Bartzelona, Madril eta Parisen aritu zen jotzen, eta bere prestakuntza osatzen.\n1985ean, Donostiako Jazzaldian parte hartzeaz gain, saxofoi-katedra lortu zuen, oposizio bidez, Iru\u00f1eko Pablo Sarasate Kontserbatorioan. Orduz geroztik, irakaskuntza eta interpretazioa uztartzen ditu. Kontserbatorioko Saxo Laukotearekin, bere inguruan eratu dituen talde profesionalekin zein beste jazzlari batzuekin lankidetzan aritu da. Musika klasikoa ere jorratu du, Euskadiko Orkestra Sinfonikoarekin edota Radio-Televisi\u00f3n Espa\u00f1ola orkestrarekin. 1994-95 ikasturtean Garaialderen eskutik hasi zen jazza irakasten Pablo Sarasate Kontserbatorioa, eta berak sortu zuen, orobat, bertako ikaslez osatutako Big Banda.\nJazz musikari bezala, estilo anitz lantzen du, eta malgutasun horri esker inguru eta eredu askotara egokitzen da bere musika. Bere errepertorioa osatzen dute konpositore berrien lanek, jazzaren obrarik klasikoenek zein berak sortutako piezek."}
{"id": "272364", "revid": "28807", "url": "https://eu.wikipedia.org/wiki?curid=272364", "title": "Javier Garayalde", "text": ""}
{"id": "272365", "revid": "46380", "url": "https://eu.wikipedia.org/wiki?curid=272365", "title": "Volker Schl\u00f6ndorff", "text": "Volker Schl\u00f6ndorff (Wiesbaden, Alemania, 1939ko martxoaren 31) zinema-zuzendaria da.\nBizitza.\nZinema-ikasketak Frantziako IDHEC eskolan egin zituen. Jean Pierre Melvilleren, Alain Resnaisen eta Louis Malleren laguntzailea izen zen. Robert Musilen eleberrian oinarritutako \"Der Junge T\u00f6rless\" (1966, \"T\u00f6rless gaztea\") du bere lehen film luzea, Cannesko Zinemaldian saritua eta zinemaren ateak zabaldu zizkiona.\nOro har Schl\u00f6ndorffen filmak bi sailetan bana daitezke: berak idatzitako historietan oinarritutako filmak eta idazle ezagunen eleberrietan oinarriturik egindakoak. Lehenengo sailekoak dira: \"Mord und Totschlag\" (1967), \"Der Pl\u00f6tzliche Reichtum der Armen Leute von Kombach \"(1970, \"Kombacheko behartsuen bat bateko aberastasuna\"), \"Strohfeuer \"(1971, \"Lasto sua\"), \"Die Moral der Ruth Halbfass\" (1972). Bigarren sailekoak ditu film gehienak, Heinrich B\u00f6llen, Marguerite Yourcenarren, Gunter Grassen, Prousten eleberrietan oinarrituak: \"Die Verlorene Ehre der Katharina Blum\" (1976, \"Katharina Blumen ohore galdua\"), \"Der Fangschuss\" (1976, \"Azken tiroa\"), \"Die Blechtrommel\" (1978, \"Latorrizko danborra\"), arrakasta handia izan zuen filma, Cannesko Zinemaldiko sari nagusia eta atzerriko filmari ematen zaion Oscar saria jaso zituena; \"Die F\u00e4lschung\" (1981, \"Faltsutzea\"), \"Eine Liebe von Swann\" (1983, \"Swannen maitasuna\"), \"Death of a Salesman\" (1985, \"Saltzaile ibiltari baten heriotza\")."}
{"id": "272366", "revid": "8882842", "url": "https://eu.wikipedia.org/wiki?curid=272366", "title": "Eduardo Txillida Beltzuntze", "text": "Eduardo Txillida Beltzuntze (Donostia, 1964ko martxoaren 15a) gipuzkoar pintorea da.\nBiografia.\nEduardo Chillida Belzunce Eduardo Chillida eta Pilar Belzunceren semea da, zortzi seme-alabetan gazteena.\nBere zaletasunak eta etxeko giroak eraginda, txikitatik hasi zen marrazten eta margotzen, eta hamalau urterekin egin zituen lehen grabatuak Ignacio bere anaiaren lantegian. Pedro anaia nagusiaren estudioan trebatu zen eta, aldi berean, eskultura lantzen hasi zen. 1984an, hogei urterekin, Madrilgo Arte Ederretako Zirkulura joan zen Antonio L\u00f3pezen eskutik bere prestakuntza osatzera, baina hurrengo urtean izandako moto-istripu larri baten ondorioz, eskultura utzi behar izan zuen eta margotzen hasi zen, ezkerreko eskuaz.\n1986an Madrilera joan zen eta 1987an New Yorkera non sei hilabete egon zen. Lehen bakarkako erakusketa 1988an egin zuen Donostiako Galeria 16en, eta orduz geroztik, ia urtero jarri ditu bere lanak ikusgai, Donostiako Galeria 16an bertan eta Madrilgo Nieves Fern\u00e1ndez galerietan gehienbat, baita Finlandian, Santanderren, Bilbon eta Bartzelonan ere. Madrilgo Arco Arte Garaikidearen azokaren edizio askotan parte hartu du, eta taldekako erakusketa ugari egin izan du azken urteotan, Euskal Herrian zein Euskal Herritik kanpo. Grabatua eta margolanak tartekatuz, haren pinturetan indar handiko presentzia dute bere Igeldoko etxeak, eta bertatik begien aurrean dituen Igeldok eta Donostiako badiak, betiere paisaia guztiz pertsonal eta argitsuetan islatuak.\nSusana \u00c1lvarez publizitate-eragilearekin ezkondua dago 1991 geroztik. Lau seme-alabak dituzte. Haren emazteak erakusketak antolatzen laguntzen dio.\n\"Beste aldean\".\n\"Beste aldean\" murala Donostiako Alde Zaharran dago jarrita, San Telmo museoaren ondoan, Zuloaga plazan. 2004an margotuta, leihoa dagoen tokitik itsasoraino luzatuez gero ikusiko genukeen paisaia irudikatzen du.\nKanpo estekak.\n : Margolariaren webgune ofiziala."}
{"id": "272368", "revid": "119347", "url": "https://eu.wikipedia.org/wiki?curid=272368", "title": "Wittelsbacheko etxea", "text": "Wittelsbacheko etxea germaniar noble familia izan zen, 1180tik 1918ra Bavariako eta Palatinatuko agintari izan zena. Suabiako Aichach herritik hurbil zegoen Wittelsbacheko gaztelutik dator izena.\nHistoria.\n1124an Scheyerneko konde Oton V.ak bere familiaren egoitza Wittelsbacheko gazteluan finkatu zuen, eta hartatik hartu zuen izena familiak. Oton VI.a Bavariako konde izan zen (Oton I.a Bavariakoa); 1214an Oton II.a Bavariakoak Renania-Palatinatua eskuratu zuten ezkontza bidez, eta hala hasi zen Wittelsbacheko etxearen erresuma zabaltzen. 1329an, Paviako Itunaren bidez, Wittelsbacheko etxearen lurrak bereizi ziren, eta bi adar sortu ziren: Bavariakoa eta Palatinatukoa.\nLurraldearen lehen zatiketa hartatik aurrera zatiketa eta gorabehera ugari izan ziren; besteak beste, XVI. mendean Palatinatuko adarra Erreforma Protestantearen alde agertu zen, eta Bavariakoak berriz katoliko jarraitu zuen. XVIII. mendean, ordea, bi adarrek bat egin zuten. Karlos Teodorok Palatinatua eta Bavaria jaso zituen, eta Wittelsbacheko etxearen ondasun guztiak haren ondorengo Maximiliano I.a Josefen esku geratu ziren 1799an.\nOro har, Germaniako Erromatar Inperio Santuari leial izan zen Wittelsbacheko etxea, eta horri esker titulu ugari eskuratu ahal izan zituen; Brandenburgoko (1323-1373), Bohemiako (1619-1620) eta Suediako (1654-1718) errege izan ziren, eta Maximiliano Josef I.ari errege titulua eman zion Napoleonek, Luis III.ak 1918an abdikatu zuen arte gorde zutena."}
{"id": "272369", "revid": "6327", "url": "https://eu.wikipedia.org/wiki?curid=272369", "title": "Wittelsbach etxea", "text": ""}
{"id": "272370", "revid": "6327", "url": "https://eu.wikipedia.org/wiki?curid=272370", "title": "Wittelsbach", "text": ""}
{"id": "272371", "revid": "6950", "url": "https://eu.wikipedia.org/wiki?curid=272371", "title": "Seve Calleja", "text": "Seve Calleja (Zamora, 1953ko abuztuaren 9a) bizkaitar idazlea da. Hizkuntza eta Literatura irakasgaiko irakasle ibili zen Bilboko institutu batean. Poesia eta helduentzako ipuinak idatziz eman zituen lehen urratsak literaturaren munduan. Geroztik, baina, haur- eta gazte-literatura landu du gehienbat, bai sortzaile moduan, bai kritikari edo ikerlari moduan. \nHainbat hedabidetan kolaboratzen du, hala nola \"Bilbao\", \"Platero\", \"CLIJ\" eta \"Peonza\" aldizkarietan, eta Euskadi Irratian, besteak beste. Gainera, \"Zurgai\" poesia-aldizkariko erredakzio-batzordeko kidea da.\nHaur- eta gazte-literaturari buruzko ikerlanen artean aipagarriak dira \"La literatura infantil vasca: estudio hist\u00f3rico de los libros infantiles en euskara\" (1988), \"Todo est\u00e1 en los cuentos: propuesta de lectura y escritura\" (1991), \"Haur literatura euskaraz: lehenengo irakurgaietatik 1986 arte\" (1994) eta \"Zer irakurri hura ikasi\" (1995).\nSorkuntzari dagokionez, gaztelaniaz zein euskaraz idatzi du: \"Bazen behin marinel bat\" (1986), \"Hain da triste la vie de touriste\" (1986), \"Dado iratxoa\" (1986), \"Beheko eskola, goiko eskola\" (1987), \"Los ayunos de la reina Ester\" (1990), \"Herri ibiltari bat: ijitoak\" (1993), \"Isu, haginik ez zuen marraxua\" (1993), \"Esklabo zoriontsuen uhartea\" (1998), \"Ipuinen lantegia\" (1999), \"Cuentos del tren\" (2002), \"Aquiles y la tortuga\" (2004), \"Hasta aqu\u00ed nunca llegan los gatos\" (2005), eta \"El billete de un mill\u00f3n\" (2008)."}
{"id": "272372", "revid": "56334", "url": "https://eu.wikipedia.org/wiki?curid=272372", "title": "Futurismo", "text": "Futurismoa etorkizunerantz bideratua dagoen kultura eta politika joera da. 1909. urtean Filippo Tommaso Marinetti poeta eta idazle italiarrak sortu zuen mugimendu iraultzaile hau. Makinen eta lastertasunaren aldeko ziren Marinetti eta haren jarraitzaileak, arriskuzaleak eta gerraren aldekoak. Ideien aldiberekotasuna, sintaxi-askatasuna, eta artisten eta idazleen belaunaldi sortu berriak askatzeko iraganarekin hautsi beharra proposatzen zuten. \"Erre ditzagun museoak eta liburutegiak\" zen futurismoaren deia. Eskultore eta margolari futuristek (Umberto Boccioni, Giacomo Balla, Carlo Carr\u00e0, Ardengo Soffici), plastikotasun zorabiagarria zerabilten. Izakien iragana, oraina eta geroa aldi berean irudikatu nahi izaten zuten, eta irudi asaldatuen eta dardartien segiden bidez higidura adierazten zuten.\nPoesian, ordura arte erabilitako teknika eta sintaxia aldatu nahi izan zuten, eta aldi berean mundu berriaren aurrerakuntzak, makinismoa, asmakizun berriak, etab. goraipatu zituzten. Errusiako Iraultzaren ondorengo urteetan futurismoak eragin handia izan zuen, Vladimir Maiakovski poetagan, adibidez.\nMusikan harmonia hautsien alde egin zuen futurismoak. Filosofian eta politikan ideia aldenduenen bat egitea bilatu zuen. 15 urte egin aurretik desegin zen taldea. Hala ere, faxismoak bereganatu zuen futurismoaren indarraren eta mekanikaren aldeko zaletasuna."}
{"id": "272374", "revid": "1519", "url": "https://eu.wikipedia.org/wiki?curid=272374", "title": "Konstantino Kavafis", "text": "Konstantino Petrou Kavafis (; Alexandria, Egipto, 1863ko apirilaren 29a - 1933ko apirilaren 29a) greziar olerkaria izan zen.\nBiografia.\nZazpi urte zituela aita hil zitzaion, eta, handik bi urtera, 1872 urtean amarekin eta familiarekin batera, Ingalaterrara joan zen. Han bizi izan zen zazpi urtez, eta heziketa guztia jaso zuen (ingelesa zen Kavafisen bigarren hizkuntza), ama hizkuntza greziera zen bitartean. Handik itzulitakoan, 1878 urtean Alexandrian batik bat bizi izan bazen ere, Istanbulen ere bizi izan zen familia, aitona lagunduta, 1882 eta 1885 urteen artean, Egipton sortutako mugimendu nazionalista eta xenofoboa eta ondorengo britaniarren bonbardaketak izan zirela medio. Istanbulen igarotako epe hori erabakiorra izan zen bere bizitzan, han hasi baitzen bere joera homosexuala adierazten eta bere poesia Atenaseko mugimentu erromantizismoarekin lotzen..\nBerriz, Alexandrian lanean hasi zen, hasieran kazetari gisa, gero Kotoieko Lonjan agente gisa eta, azkenik, administrazio britainiarreko Ureztatze Zerbitzuan non 1922 urtean erretiroa hartu zuen.\nHirutan bakarrik egon zen Grezian (1901ean, 1903an eta 1932an). Greziarra zela sentitzeko, grekoz berrikasi zuen nerabezaroan. Hasieran hizkuntza landuenaren alde apustu egiten bazuen ere (kazar\u00e9vusa), azkenik herriaren hizkuntzara hurbilduz joan zen (greziera demotikoa edo dimotikia), Konstantinoplako dialektoko aberastasunetik eta hizkera klasikotik ahal zena hartuz. Aukera horrekin, hurrengo hamarkadaren belaunaldiko idazleen (Giorgos Seferis, Odysseus Elytis, etab) aurrekaria izan zen.\nObra.\nGuztira, 154 olerki hautatu zituen argitaratzeko, eta antologia batzuk gorabehera (1904 eta 1910), 1935ean argitaratu ziren lehen aldiz, Kavafis bera hil ondoren, beraz. Geroztik aurkitu ziren beste batzuk ere argitaratuak izan dira. Kavafisen zabalkundea giro anglosaxoian izan zen lehenbizi, E.M. Fosteri esker, eta, batez ere, Lawrence Durrellen eleberriengatik.\nErabili zituen gaiak hauek izan ziren: amodio homosexuala, sentsualitatez, tristuraz eta miresmenez ikusita; edertasunaren atzemanezina; historia bera ere gai gisa erabili zuen, gizakiaren eta bere patuaren arteko topaleku gisa.\nBere poemak hiru multzotan sailka daitezke:\nLan euskaratuak.\nJatorriz grezieraz idatzitakotik zuzenean itzuliak, Savidis-en 1985ko argitaralpenetik jasoa, \"Poema antologia\"apailatu zuten Andolin Eguzkitza eta Olga Omatosek Pamiela etxearekin, 1995 urtean."}
{"id": "272375", "revid": "28807", "url": "https://eu.wikipedia.org/wiki?curid=272375", "title": "Konstantinos Kavafis", "text": ""}
{"id": "272376", "revid": "28807", "url": "https://eu.wikipedia.org/wiki?curid=272376", "title": "Kavafis", "text": ""}
{"id": "272377", "revid": "28807", "url": "https://eu.wikipedia.org/wiki?curid=272377", "title": "Cavafis", "text": ""}
{"id": "272378", "revid": "28807", "url": "https://eu.wikipedia.org/wiki?curid=272378", "title": "Cavafy", "text": ""}
{"id": "272380", "revid": "512", "url": "https://eu.wikipedia.org/wiki?curid=272380", "title": "Charles Krebs", "text": "Charles Krebs (St. Louis, Missouri, 1936ko irailaren 17a) estatubatuar zoologo eta ekologista da.\nIkasle garaian, St. Louiseko larru-saltegi batentzat lan egin zuen udetan, fokak harrapatuz Bering itsasoan. Minnesota Unibertsitatean ikasketak egindakoan (1957), Vancouverrera joan zen, Dennis Chittyrekin ikastera, leming-ugaztunetan aditua bera. Britainiar Columbiako Unibertsitateko ikastaldia bukatuta (1962), eta Berkeleyn bi urtez ikerkuntzan aritu ondoren, jaioterrira itzuli zen ostera, zoologia irakastera Indianako Unibertsitatean. 1970ean Vancouverrera itzuli zen, eta harrezkero zoologia-irakasle izan da Britainiar Columbiako Unibertsitatean. Lemingen eta iparraldeko beste ugaztun txiki batzuen kopurua zenbait urtez behin (lau-hamar urte bitarteko epean) bat-batean izugarri murriztea zergatik gertatzen den argitzea izan da haren lanaren helburu nagusia. Misterio hori argitzen saiatzeko, futbol-zelai baten neurriko belardi bat hesiz inguratu zuen, hesi barruan bizitzen jarritako sagu-populazioarekin zer gertatzen den ikusteko. Urtebetean bakarrik sagu-populazioa bost aldiz handitu zen. Krebsen ustez, bizi-baldintzak gogortu ahala, eta hautaketa naturalaren kariaz, banako oldarkorrenak nagusitzen dira. Azkeneko populazio-galera edo hilketa handi bat-batekoa, berriz, badirudi amek eragina dela, auzo habietako ume guztiak hiltzen dituztelako."}
{"id": "272381", "revid": "512", "url": "https://eu.wikipedia.org/wiki?curid=272381", "title": "Nathalie Sarraute", "text": "Nathalie Sarraute, jaiotza-izenez Natalia Ilyanova Txerniak (Ivanovo, Errusia, 1900eko uztailaren 18agreg./uztailaren 5ajul. - Paris, Frantzia, 1999ko urriaren 19a) jatorri errusiarreko frantses idazle bat izan zen. \"Nouveau roman\" literatura mugimenduaren teorizatzaile eta bultzatzaile nagusietako bat izan zen, 1956an \"L\u00b4\u00c8re du soup\u00e7on\" obra argitaratu zuenetik.\nBiografia.\nJatorria eta lehen urratsak.\nNathalie Sarraute (jatorrizko izenez Natalia Ilyanova Txerniak, errusieraz \u041d\u0430\u0442\u0430\u0301\u043b\u044c\u044f \u0418\u043b\u044c\u0438\u0301\u043d\u0438\u0447\u043d\u0430 \u0427\u0435\u0440\u043d\u044f\u0301\u043a) 1900eko uztailaren 18an sortu zen Ivanovo-Voznessensk hirian, Moskutik 254 km ipar-ekialdera, judutar burgesia asimilatuko familia ukandun eta heziera handiko baten barruan.\nGurasoak, Ilya Txerniak eta Pauline Txatunovski, dibortziatu egin ziren Nataliak bi urte zituela. Orduan, amak Genevara eraman zuen berarekin bizi izatera lehenbizi, eta handik Parisera, Flatters kaleko etxebizitza batera, bosgarren barrutian (Panteoia). Feuillantines kaleko eskolan hasi zen ikasketak egiten Natalia. Urtean bi hilabete egiten zituen aitarekin, edo Errusian, edo Suitzan. Geroago, Errusiara itzuli zen bizi izatera, San Petersburgora, amarekin eta haren senar Nikolas Boretzkirekin. Nataliaren aitak arazoak izan zituen boltxebikeen Errusian, gobernuaren aurkako iritziak plazaratzeagatik; horren ondorioz, Parisera erbesteratu beharra izan zuen. Koloratzaileak ekoizteko enpresa kimiko bat sortu zuen, Vanves-en, Senako Gainak departamenduan.\nNatalia gaztea maizago eta bolada luzeagoz bizi izan zen aitaren eta haren emazte Veraren alboan; laster, H\u00e9l\u00e8ne ahizpaordeak handitu zuen familia. Aro hori, 1909tik 1917ra bitartekoa, ez zen guztiz erraza izan Nathalie Sarrauterentzat.\nIkasketak.\nHeziera kosmopolita bat jaso zuen Sarrautek, literatura aldera lerratu aurretik: ingelesa eta historia ikasi zituen Oxford-en, soziologia Berlinen, eta zuzenbidea, azkenik, Parisen. 1925ean abokatu lanetan hasi zen; orduan ezagutu zuen Raymond Sarraute, senar izango zuena. Hiru haur izan zituzten ezkontzan: Claude (1927an jaioa), Anne (1930-2008) eta Dominique (1933an jaioa). Abokatu lanetan jarraitu zuen, 1940ra arte.\nLiteraturan, buru-belarri.\nAbokatu lanetan ari zen bitartean, Nathalie Sarraute XX. mendeko literaturan murgiltzen joan zen, gaztetatik irakurle porrokatua baitzen; Marcel Proust, James Joyce eta Virginia Woolf bezalako idazleen obrak hankaz gora jarri zuten Sarrautek eleberriaz zeukan irudikapen tradizionala.\n\u00abTropismoak\u00bb.\n1932an, testu labur batzuk idazten hasi zen, gerora \"Tropismes\" liburuan bilduko zituenak; estimuluen erantzunez sortzen diren berezko erreakzio fisiko ahulak, hautemanezinak, aztertzen zituen testuotan: \u00abhigidura definiezinak dira, berehala kontzientziaren mugetara lerratzen direnak; gure keinuen, hitzen edo sentimenduen jatorrian daude, ematen ditugunak, ustez esperimentatzen ditugunak eta definigarriak direnak\u00bb. \"Tropismes\" 1939an argitaratu zen lehenik; Jean-Paul Sartrek eta Max Jacobek ongietorri bero bat egin zioten arren liburuari, argitaratzea ez zuen erraza izan Sarrautek: hasieran, Gallimard eta Grasset argitaletxe ezagunek ez ioten onartu, eta hilabete batzuen buruan lortu zuen Deno\u00ebl etxean kaleratzea. Esan daiteke Sarrauteren funtsezko ikuspegi literarioa erakusten duela liburuak.\nBigarren Mundu Gerran.\nVichyko gobernuak juduen aurka emandako legeen ondorioz, 1940an bota egin zuten Sarraute Pariseko abokatuen elkargotik. Literaturaren munduan guztiz murgiltzea erabaki zuen orduan.\nFrantzia okupatuan judu gisa bizitzea ezinezkoa gertatu zitzaionean, sasian bizi izatera behartuta egon zen Sarraute, paper faltsuez eta etxebizitza etengabe aldatu beharrez. Denbora batez, etxean gorderik izan zuen beste idazle judutar bat, Samuel Beckett, absurdoaren antzerkiaren sortzailea, Gestapo haren bila ari baitzen, erresistentziarekin lotura zuelakoan. Raymond senarragandik dibortziatu zen, abokatuen elkargotik bota ez zezaten, judutar batekin ezkonduta egoteagatik.\n1942an, Janvry-ra (Marne departamenduan) joan zen alabekin batera, polizia kolaborazionistaren jazarpenetik ihesi. Ez zuen juduen izar horia jantzi nahi izan, baina herriko dendari batek salaketa jarri zion, susmoa hartuta judutarra ote zen herrira alabekin batera bat-batean agertutako emakume ezezagun hura; gutxigatik lortu zuen poliziaren esku ez gelditzea. Bertan jarraitzea ezinezkoa gertatzen zenez, Parisera itzuli zen denbora batez.\nAlabaina, Parisen arriskua etengabea nabaritzen zuenez, hurrengo urtean, 1943an, landa ingurunera jo zuen berriz; Parmain-era, Val-d'Oise departamenduan, \"Nicole Sauvage\" ezizena erabilita (benetako izen-deituren NS hasierakoak baliatuta), hiru alaben etxe-irakaslea balitz bezala. 1944an Parisera itzuli zen, gerra amaitu zen arte.\nIbilbide literario luzea.\nGerra amaitu eta berehala, 1947an, \"Portrait d'un inconnu\" liburuaren hitzaurrean idatzi zion Jean-Paul Sartrek, nahiz obra hurrengo urtean kaleratu zen, 1948an; ez zuen, baina, harrera izugarririk eduki. \"Martereau\" (1953) lanarekin hasi zen kritikaren eta publikoaren arrakasta ezagutzen; Gallimard etxean argitaratu zuen, eta handik aurrera argitaletxe horretan jarraitu zuen. Ordurako, 1949an, landetxe bat erosia zuen Ch\u00e9rence-n, Val-d'Oise departamenduan. Etxalde hori izan zuen idazteko babesleku, asteburuetan eta udako opor luzeetan.\n1960an, \"121en agiria\" izenpetu zuen (\u00abD\u00e9claration sur le droit \u00e0 l\u2019insoumission dans la guerre d\u2019Alg\u00e9rie\u00bb), Frantziako intelektual, idazle eta aktibista askorekin batera.\nLau urte geroago, 1964an, Carlos Barral argitaldari katalanak sortutako Nazioarteko Literatura Saria irabazi zuen Sarrautek, \"Les Fruits d'Or\" eleberriagatik.\nIrratia eta antzerkia.\n1960ko hamarkadan, eleberriekin batera, antzerki lanak idazten hasi zen. Werner Spies-ek S\u00fcddeutscher Rundfunk irratirako eskatutako irratsaio batekin hasi zen, \"Le Silence\", 1964an argitaratua. Hurrengo urteetan etorriko ziren \"Le Mensonge\", \"Isma\", \"C'est beau\", \"Elle est l\u00e0\" eta \"Pour un oui ou pour un non\". Irratirako pieza haiek antzerkigileen arreta piztu zutelarik, obrak anzterkirako egokitzen hasi zen Sarraute, batzuetan beste idazle eta antzerkigileekin batera. Lankidetza horren emaitza ezagunenetako bat da Simone Benmussa antzerki zuzendariarekin batera landutako \"Portrait de Nathalie Sarraute\" filma, 1978an Canneseko Zinemaldian erakutsi zena.\nHeriotza.\nNathalie Sarraute 1999ko urriaren 19an hil zen, Parisen, 99 urte zituela; lan berri baten idazkuntza hasita zeukan eskuartean. Ch\u00e9rence-n lurperatu zuten, idazketarako eta atsedenerako etxaldea zeukan herrian.\n\"Nouveau roman\".\nBigaren Mundu Gerra amaitu orduko, 1947an hasita eta 1956ra bitarte, Nathalie Sarrautek artikulu sail bat argitaratu zuen \"Les Temps modernes\" eta \"La Nouvelle Revue fran\u00e7aise\" aldizkarietan, Marcel Proust, James Joyce eta Virginia Woolf idazleen lanekiko interesa azaltzeko eta, batez ere, Balzac-en edo Tolstoi-ren eredura landutako eleberriaren genero klasikoa kritikatzeko. Artikulu sail hura \"L'\u00c8re du soup\u00e7on\" liburuan bildu eta argitaratu zuen, 1956an; Michel Butor eta Alain Robbe-Grillet idazleen arreta piztu zuen berehala. Hurrengo urtean, 1957an, \"Tropismes\" liburuaren berrargitalpena kaleratu zuenean, testuak berraztertuta eta pasarteak erantsita, Claude Mauriac kazetari eta idazleak \u00aberrealismo berri bat\u00bb sortzea aitortu zion. Aldi berean ia kaleratu zelarik Robbe-Grillet-en \"La Jalousie\" eleberria, \u00c9mile Henriot kazetariak \"Le Monde\" egunkarian artikulu kritiko bat eskaini zien bi liburuei, 1957ko maiatzaren 22an, doinu gutxiesgarri batean \u00abnouveau roman\u00bb deitura emanez.\nLiteratura kritikari ortodoxoen kritikei jaramonik egin gabe, eleberrigintza berriak bideari ekin zion gogotik, Sarrauteren \"L'\u00c8re du soup\u00e7on\" hastapeneko agiritzat hartuta.\nIzan ere, Bigarren Mundu Gerrak utzitako ondorioen artean, literatura larritasun handiz hasten da galdegiten munduaren esanahiaz. Ez bakarrik auzitan jartzen da agerikoa, ezkutuko prozesu ilunen nabarmentzeak diren heinean, baizik zalantzan jartzen da, aldi berean, ageriko gertakariak kognizioaren bitartez hautemangarriak ote diren. Teorizazioak albo batera utzita, Sarrautek \"Le Plan\u00e9tarium\" argitaratu zuen 1959an, bere benetako lehen arrakasta. Geroago, 1963an, \"Les Fruits d'or\" kaleratu zuen, Nazioarteko Literatura Saria irabaziko zuena hurrengo urtean. Objektuen eta eguneroko hizkeraren hutsaltasunak baldintzatuta, pertsonaiak alferrik saiatzen dira benetako komunikazio bat eraikitzen.\nIrratirako idatzitako bi piezen ostean (\"Le Silence\" 1964an eta \"Le Mensonge\" 1966an), Nathalie Sarraute eleberrietara itzuli zen. \"Entre la vie et la mort\" (1968) eleberriaren ondotik, Proust-en ondarea, lehen liburuetan sendo agertzen zena, gero eta alboratuago utzi zuen Sarrautek. Esaldi luze eta garatuak lekua uzten dio isilunez beteriko sintaxi eta erritmo sinkopatuari. Idazleak hain maite zituen eten puntuek bultzatzen dute irakurlea esanezinaren alderdi inplizitua deskodetzera.\nHandik aitzina, Nathalie Sarrauteren liburuak ahalegin etengabe bat izanen dira, tropismoak berezkoa duen \u00abmateria izengabe\u00bb edo \u00absubstantzia bizi\u00bb horren bila abiatzeko. Bide horretan dira, zalantza gabe, \"Vous les entendez ?\" (1972), \"\u00ab disent les imb\u00e9ciles \u00bb\" (1976), \"l'Usage de la parole\" (1980), \"Enfance\" (1983), \"Tu ne t'aimes pas\" (1989), \"Ici\" (1995) eta \"Ouvrez\" (1997), nazioarteko oihartzun gero eta handiagoz argitaratuak. Nathalie Sarrauteren obra osoa 1996an argitaratu zen, Gallimard etxearen \u00abBiblioth\u00e8que de la Pl\u00e9iade\u00bb frantses bilduma klasikoaren barruan.\nEragina euskal literaturan.\nNathalie Sarrauteren teoriek eta liburuek eragin sakon bat izan zuten XX. mendeko euskal literaturan. Ramon Saizarbitoria edo Ibon Sarasola izan daitezke eragin horren lekuko.\nNouveau roman uhinaren ezaugarrietako bat izan zen \u00abmetaliteratura\u00bb bat sortzea, hau da, literaturari buruzko hausnarketa \u2014edo, zehazkiago esateko, teoria literario klasikoak auzitan jartzea\u2014 obra literarioetan txertatzea. Susmoz begiratzen zioten narratiba tradizionalari, horrela ulertzen da Sarrauteren manifestuaren izenburua, \"L'\u00c8re du soup\u00e7on\".\nUr Apalategi idazle eta aztertzailearen iritziz, Ramon Saizarbitoriaren lehen hiru eleberriak (\"Egunero hasten delako\" 1969, \"Ehun metro\" 1976 eta, batez ere, \"Ene Jesus\" 1976) ezin dira ulertu Nouveau roman korronte literarioaren gakoak aintzat hartu ezik. Honela laburtzen du \"Ene Jesus\" eleberria:"}
{"id": "272382", "revid": "28807", "url": "https://eu.wikipedia.org/wiki?curid=272382", "title": "Natalia Ilyanova Txerniak", "text": ""}
{"id": "272383", "revid": "512", "url": "https://eu.wikipedia.org/wiki?curid=272383", "title": "Julio Valde\u00f3n", "text": "Julio Valde\u00f3n Baruque (Olmedo, Espainia, 1936ko uztailaren 21a - Valladolid, Espainia, 2009ko ekainaren 21a) historialaria izan zen.\nBizitza.\nIkasketak bukatuta, 1961ean Geografia eta Historiako katedra lortu zuen. 1967-1971 bitartean Erdi Aroko historiako eskolak eman zituen Madrilgo Unibertsitate Complutensean. 1971n Erdi Aroko historiako katedra lotu zuen Sevillako Unibertsitatean. 1973an Valladolideko Unibertsitatean hasi zen lanean, irakasle eta ikertzaile gisa. Behe Erdi Aroan espezializatu zen, batez ere gizarte-historian. Unibertsitate-aurreko ikasketetan historiaren irakaskuntza hobetzeko lan handia egina da, eta, halaber, ahalegin handia egin du historiaren ikerketa gizartera zabaltzeko, obra ulerterrazak argitaratuz.\nLanik aipagarrienak: \"Los jud\u00edos de Castilla y la revoluci\u00f3n Trast\u00e1mara\" (1968, \"Gaztelako juduak eta Trastamaren iraultza\"); \"El reino de Castilla en la Edad Media\" (1968, \"Gaztelako erresuma Erdi Aroan\"); \"Historia general de la Edad Media: siglos XI-XV\" (1971, \"Erdi Aroaren historia orokorra: XI-XV. mendeak\"); \"Los conflictos sociales en el reino de Castilla en los siglos XIV-XV\" (1975, \"Gaztelako gizarte gatazkak XIV-XV. mendeetan\"); \"Feudalismo y consolidaci\u00f3n de los pueblos hisp\u00e1nicos\" (1980, \"Feudalismoa eta hispaniar herrien finkatzea\"); \"Castilla se abre al Atl\u00e1ntico: de Alfonso X a los Reyes Cat\u00f3licos\" (1995, \"Gaztela Atlantikora zabaltzen da: Alfontso X.etik Errege-erregina Katolikoetara\"). 2004an, \"Alfonso X: la forja de la Espa\u00f1a moderna\" lanak \"Premio Nacional de Historia de Espa\u00f1a\" saria irabazi zuen."}
{"id": "272384", "revid": "46380", "url": "https://eu.wikipedia.org/wiki?curid=272384", "title": "Enrique de Villena", "text": "Enrique de Villena (Torralba, Cuenca, 1384 - Madril, 1434) gaztelar aitoren seme eta idazlea izan zen.\nBizitza.\nHenrike II.a Gaztelakoaren biloba eta, aitaren aldetik, Aragoiko errege-erreginen leinukoa zen. Henrike III.ak Calatravako Ordenako maisu izendatu zuen; hura izan zuen titulu bakarra, ez baitzen konde ez markes, sarritan halakotzat hartua izan bada ere.\nArmetarako jaidurarik ez zuen, baina bai ikasketarako: (matematika, filosofia, astrologia, alkimia. Liburuetarako eta gai bitxietarako zaletasunak azti-ospea ekarri zion, eta hil ondoren Joan II.a Gaztelakoak haren liburutegia errearazi zuen.\nLana.\nGorde diren lanen artean aipagarriak dira:\nBestalde, klasikoak itzuli zituen: \"Eneida\" (1428) eta \"Jainkotiar komedia\" (1427), gaztelaniaz egindako lehena. Horregatik guztiagatik, Iberiar penintsulako lehen humanistetako bat izan zen. Haren ospea handia izan zen azti gisa bereziki, eta ondoko idazle espainiar anitzek, obra batzuetan, pertsonaia gisa erabili zuten."}
{"id": "272385", "revid": "512", "url": "https://eu.wikipedia.org/wiki?curid=272385", "title": "Witold Lutos\u0142awski", "text": "Witold Roman Lutos\u0142awski (polonieraz ahoskatua;Varsovia, Polonia, 1913ko urtarrilaren 25a - \"ibidem\", 1994ko otsailaren 7a) poloniar musikagilea izan zen. Poloniako XX. mendeko musikagile handientzat hartzen da.\nBiografia.\nVarsoviako Kontserbatorioan ikasi zuen. 1932-1955 urteen bitartean kontzertuak eman zituen pianista gisa, eta 1952tik aurrera orkestra-zuzendari gisa nabarmendu zen. Konposizio-irakaslea izan zen Europako eta Estatu Batuetako hainbat ikastetxetan. Gaur egungo Musikako Nazioarteko Elkartean lehendakariorde izan zen, Suediako Musikako Errege Akademiko kide eta \"doctor honoris causa\" izendatu zuten Cleveland, Chicago eta Varsovian. Hainbat sari eman zizkioten, besteak beste, UNESCO saria (hiru alditan, 1959 eta 1968 bitartean), Herder (1967) eta Ravel (1971) sariak.\nLutos\u0142awskiren lehenengo lanetan Bart\u00f3ken eragina nabarmena da, baina \"Hileta musika\" lanaren ondoren, serialismoaren osagaiak ikusten zaizkio. Lan horren aurrekoak dira, besteak beste, \"Bariazio sinfonikoak\" (1938), lehenengo sinfonia (1957) eta \"Bariazioak Paganiniren lan bati buruz\" (1941). Gerra-garaian Panufnikekin jotzen zituen lan horiek Varsoviako gaueko klubetan. Nazioartean \"Veneziar jokoak\" (1961) lanarekin egin zen ospetsu. Izugarrizko arrakasta izan zuen \"Kontzertua biolontxelorako\" (1970) lanarekin. 1972an \"Preludioak eta Fuga\" egin zituen orkestra eta harirako. 1980an \"Kontzertua\" osatu zuen oboe eta harparako, eta harizko eta perkusio tresnetarako. 1988an Krystian Zimmerman pianistak W. Lutos\u0142awski lehiaketa sortu zuen Witold Lutos\u0142awskiren omenez."}
{"id": "272387", "revid": "336", "url": "https://eu.wikipedia.org/wiki?curid=272387", "title": "Dora Salazar", "text": "Dora Salazar Romo (Altsasu, Nafarroa Garaia, 1963) artista plastikoa da. Artegintzaren beste esparru batzuk ere (pintura, marrazkiak, liburuetako ilustrazioak\u2026) jorratu arren, eskulturagintzan dihardu gehienbat.\nBiografia.\n1981-1986 urteetan egin zituen ikasketak EHUko Arte Ederren Fakultatean, eta 1986tik 1989ra Eskulturako doktoregoa egin zuen.\nBilbon bizi da eta bertan du estudioa. Lehen Altsasun zuen estudioa. Bere obran, beste gai askoren artean, pisu berezia dute emakumearen inguruko gaiek. Hala ageri da, esate baterako, 1995eko \"Cors\u00e9s\" eskultura-sailean edota \"Caja de m\u00fasica\" erakusketan. 2000. urtean, Euskadiko Kutxaren eta Donostiako Artco galeriaren eskutik, \"Recorridos\" izeneko liburua eman zuen argitara. Lan horretan, Dora Salazarrek egindako 51 marrazkiren eta Bernardo Atxagaren testuen bidez, Donostiari buruzko hausnarketa egiten da.Emakumearen bidean, zapalkuntzaren ideiatik, kortsearenetik ezberdina den ideia bat bilatzen saiatzen naiz. Beste bide posible batzuk bilatzen ditut, kontatzeko beste bide batzuk. (Dora salazar)\nErakusketak.\nErakusketak antolatu ditu munduko hainbat hiritan: Paris, Berlin, Ohio, Erroma, Madril, Bartzelona, Valentzia... Erakusketa anitzetan ez ezik, Dora Salazarren obra hainbat tokitan dago ikusgai: Nafarroako eta Arabako Artium Arte Ederretako Museoetan, Bizkaiko Batzar Nagusietan, Zarauzko Itsas Pasealekuan \"Serie Estructura Forma\" lan saritua eta Donostiako Koldo Mitxelena Kulturunean.\n2021ean Bilboko Uribitarte pasealekuan bere eskultura multzo batek Bilboko itsasadarraren ondoko emakume zirgariak omendu ditu. Bi metro baino gehiagoko lau irudik osatzen dute multzoa eta duela mende bat zirgariek egiten zuten eremu berean kokatu ziren. \nSariak.\nSari ugari eskuratu ditu:"}
{"id": "272388", "revid": "56334", "url": "https://eu.wikipedia.org/wiki?curid=272388", "title": "Paul Simon", "text": "Paul Frederic Simon (Newark, New Jersey, ) Estatu Batuetako musikaria da.\nBiografia.\nGaztetatik erakutsi zuen musikarako zaletasuna, eta 15 urte besterik ez zituela bere auzokide Art Garfunkelekin batera \"Tom and Jerry\" izeneko bikotea osatu eta eman zituen lehenengo ekitaldiak eskolan. 1960. urteetan hainbat disko atera zituen \"Simon and Garfunkel\" bikoteak. 1970ean, \"Bridge Over Troubled Water\" egin zuten; arrakasta handia lortu zuten arren, diskoa atera eta bikotea berehala hautsi zen; ordutik hiru bat alditan baino ez dira elkartu kantaldiak emateko (azkena 1991n, New York hiriko Central Parkean). Simonek bakarka kantatzeari ekin zion, eta disko ugari atera zituen 1980. urteetan. Kantetan folka, popa eta rocka nahasten zituen maizenik, nahiz eta batzuetan soul, reggae nahiz salsa ukitua zuten kantak ere idazten zituen. 1986an mundu osoan zehar ezaguna egin zen \"Graceland\" izeneko lana atera zuenean; bertan, Afrikako hegoaldeko erritmoak maisuki nahastu zituen pop eta rockarekin. Mundu osoko musikariekin lan egitea gogoko du. Aipagarriak dira, besteak beste, Garfunkelekin batera atera zituenak: \"Wednesday Morning 3. A. M.\" (1964), \"Sounds of Silence\" (1965), \"Bookends\" (1970) eta \"The Concert of Central Park\" (1982), eta bakarka egindako \"There Goes Rhymin' Simon\" (1972), \"Hearts and Bones\" (1984) eta \"The Rhym of the Saints\" (1991). Bere ibilbide profesionalean 13 Grammy irabazi ditu."}
{"id": "272389", "revid": "28807", "url": "https://eu.wikipedia.org/wiki?curid=272389", "title": "Michel Eyquem de Montaigne", "text": ""}
{"id": "272390", "revid": "512", "url": "https://eu.wikipedia.org/wiki?curid=272390", "title": "Roland Gigu\u00e8re", "text": "Roland Gigu\u00e8re (Montreal, 1929ko maiatzaren 4a - \"ib.\", 2003ko abuztuaren 17a) kanadar olerkari, margolari eta grabatzailea izan zen.\nMargolaritzako graduatua atera zuen bere sorterriko \u00c9cole des Arts Graphiques eskolan eta Parisko \u00c9cole \u00c9stiennen. 1949. urtean \u00c9ditions Erta argitaletxea sortu zuen. 1954-1963 bitartean Parisen bizi izan zen, eta surrealismoaren jarraitzaileekin harremanak izan zituen, Andr\u00e9 Bret\u00f3nekin batez ere. Prix France-Canada eta Grand Prix Litt\u00e9rarie de la Ville de Montr\u00e9al sariak irabazi zituen ondoren, eta Gouverneur G\u00e9n\u00e9ral izendatu nahi izan zuten \"La main au feu\" obragatik, baina uko egin zion izendapen hari. Gigu\u00e8re zapalkuntza ororen kontra borrokatu izan da, eta sarritan askatasuna bilatzeko eta aurrera jotzeko grina pizten dio irakurleari bere hizkuntza indartsuarekin. Bere obra nagusien artean daude \"Faire na\u00eetre\" (1949,\" Jaioarazi\"), \"Trois pas\" (1950,\" Hiru urrats\"), \"Les nuits abat-jour\" (1950), \"Images apprivois\u00e9es\" (1953,\" Irudi bezatuak\"), \"Les armes blanches\" (1954, \"Arma zuriak\"), \"Le d\u00e9faut des ruines est d\u00b4avoir des habitants\" (1957),\" Adorable femme des neiges\" (1959,\" Elurretako dama zoragarria\"), \"Povoir du noir\" (1966, \"Beltzaren boterea\") eta \"Naturellement\" (1968, \"Jakina\"). Bi bilduma ere eman zituen argitara: \"L\u00b4\u00e2ge de la parole: po\u00e8mes 1949-1960\" (1965,\" Hitzaren aroa: olerkiak\") eta \"La main au feu\", \"1949-1968 \"(1973, \"Eskua sutan\") izenburupean."}
{"id": "272391", "revid": "3170328", "url": "https://eu.wikipedia.org/wiki?curid=272391", "title": "Mathieu-Ren\u00e9 Lafon", "text": ""}
{"id": "272392", "revid": "512", "url": "https://eu.wikipedia.org/wiki?curid=272392", "title": "Robert Morley", "text": "Robert Adolph Wilton Morley (1908ko maiatzaren 26a, Semley, Wiltshire - 1992ko ekainaren 3an, Reading, Berkshire) ingeles aktore bat izan zen. Arte dramatikoko ikasketak egin ondoren, 1927an egin zuen bere lehen agerraldia antzerki batean. Entzute handia lortu zuen \"Pygmalion\" obraren bertsio batekin (Londres, 1937), eta Oscar Wilderen biografia-lan baten antzezpenarekin (Broadway, 1938); azken hori, geroago, 1960an, kameren aurrean interpretatu zuen berriro. Zineman, berriz, \"Marie-Antoniette\" (1938) filmean Luis XVI.a Frantziakoaren papera eginez hasi zen. Haren ondoren, Hollywooden eta Britainia Handian ibili zen aktore-lanetan. Ondorengo filmetan parte hartu zuen: George Cukoren \"Edward, My Son\" (1949), Carol Reeden \"An Outcast of the Islands\" (1951), John Hustonen \"The African Queen\" (1951) eta \"Beat the Devil\" (1954), Richard Thorperen \"Quentin Durward\" (1955). Beste film askotan ere lan egin zuen: \"Around the World in Eighty Days\" (1956), \"The Sheriff of Factured\"(1958), \"Topkapi\" (1964), \"Genghis Khan\" (1965), \"Those Magnificent Men in their Flying Machines\" (1965), \"The Loved One\" (1965), \"Cromwell\" (1970), \"The Blue Bird\" (1976), \"The Human Factor\" (1979), \"High Road to China\" (1982). Aktore izateaz gainera, 1953an \"Curtain Up\" filma zuzendu zuen , eta hainbat antzerki-lan eta bere bizitzako oroitzapenei buruzko liburuak ere idatzi zituen."}
{"id": "272393", "revid": "119347", "url": "https://eu.wikipedia.org/wiki?curid=272393", "title": "Fela Kuti", "text": "Fela Anikulapo Kuti, edo soilki Fela (jaiotza-izena: \"Fela Ransome-Kuti\"; Abeokuta, Ogun estatua, Nigeria, 1938 - Ikeja, Lagos, 1997), nigeriar abeslaria, saxofoi- eta piano-jotzailea izan zen.\nBiografia.\nLagosko Cool Cats taldeko abeslari izan zen oso gaztetan, eta, ondoren, 1961ean, Londresko Trinity College of Music eskolan zegoela, Koola Lobitos taldea sortu zuen. Han jazz-musikariak ezagutu zituen, Miles Davis, besteak beste. Handik bi urtera Nigeriara itzuli zen. Pentsaurreko batean adierazi zuen musika berri bat asmatu zuela: afrobeat izena eman zion.\n1968-1969 urteetan bira bat egin zuen Kalifornian barrena, eta, Malcolm Xen biografia bat irakurri ondoren, politikan sartu zen. Erregimen militarren kontra agertu zen.\n1971n Lagosera itzuli zen, eta, han, bere taldeari izena aldatu zion, eta Africa 70 jarri zion. Bere jabetzako eremuan Kalakuta Republic sortu zuen, bere familia, taldeko kideak eta grabazio-estudioa biltzen zituen eremu komunal bat. Jabetza hura auzo herritar batean zegoen, eta berehala hasi zen agintarien eta militarren jokabidea salatzen.\n1974an gudarostea Anikulaporen errepublikan sartu zen. Anikulaporen ama hil zuten, eta Anikulapo bera zauritu egin zuten. 1979an alderdi politiko bat sortu zuen, Herriaren mugimendua.\nMusika-taldearekin batera Egipton barrena itzuli bat egin ondoren, Egypt 80 izena jarri zioten taldeari. 1984tik 1986ra bitartean espetxean egon zen, eta, kaleratu zutenean, aginpidearen eta militarren kontra jarraitu zuen lanean."}
{"id": "272394", "revid": "28807", "url": "https://eu.wikipedia.org/wiki?curid=272394", "title": "Fela Ransome-Kuti", "text": ""}
{"id": "272395", "revid": "28807", "url": "https://eu.wikipedia.org/wiki?curid=272395", "title": "Fela Anikulapo-Kuti", "text": ""}
{"id": "272397", "revid": "28807", "url": "https://eu.wikipedia.org/wiki?curid=272397", "title": "Fela", "text": ""}
{"id": "272398", "revid": "28807", "url": "https://eu.wikipedia.org/wiki?curid=272398", "title": "Komantxeak", "text": ""}
{"id": "272399", "revid": "1545", "url": "https://eu.wikipedia.org/wiki?curid=272399", "title": "Lajos Kossuth", "text": "Lajos Kossuth de Udvard et Kossuthfalva (Monok, Austria-Hungaria, 1802ko irailaren 19a - Turin, Italiako Erresuma, 1894ko martxoaren 20a) hungariar politikaria izan zen.\nBiografia.\nZuzenbideko ikasketak egin ondoren, diputatu hautatu zuten. Parlamentuan, 1832tik 1836ra bitarteko urteetan izandako eztabaidak plazaratu zituen eta, ondorioz, atxilo hartu eta espetxeratu egin zuten. Aske geratu zen 1840. urtean, eta \"Pesti Hirlap\" egunkaria sortu zuen, eta haren zuzendari izan zen 1841-1844 bitartean. Handik gutxira, Austriarekiko merkataritzari boikota egitea eskatzen zuen defentsarako elkartea sortu zuen, eta diputatu egin zuten berriro 1847an.\n1848ko Iraultza-garaian, konstituzio bat idatzi zuen, eta Finantza ministroa izan zen, Lajos Batthy\u00e1nyren gobernuan. Vienarekiko harremanak hautsi zirenean, defentsarako batzordeko lehendakaria zen, eta, gudarostea aldeko zuela, Hungaria guztia menderatu zuen. Budapest austriarrek konkistatu zutenean, Debrecen hirira erbesteratu zen, baina Budapestera itzuli zen, Bemeko garaipenari esker, eta Hungariako independentzia aldarrikatu zuen, 1849. urteko apirilaren 14. Errusiarren parte-hartzeak Turkiara erbesteratzera behartu zuen, eta handik Londresa jo zuen.\nItaliako Gerran (1859), hungariar legioa osatu zuen, baina ez zuen parte hartzeko betarik izan, gerra berehala amaitu baitzen. Estatu Batuetan bizi izan zen, eta uko egin zion Hungariako gobernuak eskainiriko amnistiari. Turin hirira erretiratu zen betiko."}
{"id": "272400", "revid": "1519", "url": "https://eu.wikipedia.org/wiki?curid=272400", "title": "Luca Signorelli", "text": "Luca d'Egidio di Ventura (Cortona, 1450 inguruan - Cortona, 1523ko urriaren 16a), ezagunagoa Luca Signorelli eta Luca da Cortona ezizenez, Pizkundeko italiar margolaria izan zen.\nBizitza.\nPiero della Francescaren ikasle eta lankide izan bazen ere, lehen obretan jadanik maisuaren moldeetatik aldendu zen (Citt\u00e0 di Castelloko freskoak, madonnak, 1474). 1476tik 1479ra Loreton lan egin zuen eta, 1481ean, Florentziako beste margolari batzuekin batera, Erromara joan zen; han \"Moisesen azkeneko egunak\" eta beste fresko batzuk egin zituen Kapera Sixtinorako.\n1482tik 1493ra bitartean, Italiako erdialdean jardun zuen lanean; ordukoak dira, besteak beste: \"Madona eta Familia Santua\" (Uffizi Galeria); \"Panen garaipena\" (1488, Berlinen 1944an desegina); \"Madona eta Santuak\" (1484, Perugiako katedrala).\nXV. mende amaierako fresko-egilerik handiena izan zen. Haren adierazpen plastiko ahaltsuak Michelangeloren moldea iragartzen du: Monte Oliveto Maggioreko klaustroa (\"San Benitoren historia\", 1497tik aurrera) eta Orvietoko katedraleko San Brizio kapera (\"Antikristoa\", \"Azken judizioa, Haragiaren berpizkundea\", 1499-1504).\nMargokera.\nHaren pinturek Piero della Francesca maisuaren irudien handitasun bera badute ere, dramatismo handiagoz hornitu zituen Signorellik. Errealismo anatomikoa Antonio Pollaiuolorengandik bide dator. Koloreen kontrasteak, argiztapen dramatikoa, espazioaren egituratze nabarmena (simetriaren erabilera) dira Signorelliren pinturaren beste ezaugarri batzuk."}
{"id": "272402", "revid": "28807", "url": "https://eu.wikipedia.org/wiki?curid=272402", "title": "Luca da Cortona", "text": ""}
{"id": "272403", "revid": "512", "url": "https://eu.wikipedia.org/wiki?curid=272403", "title": "Jean Bony", "text": "Jean Bony (Le Mans, 1908ko azaroaren 1a - Brisbane, 1995eko uztailaren 7a) artearen historialari frantsesa izan zen.\nFrantziako Erdi Aroko artea eta arkitektura aztertu zituen, batez ere. \"Architecture gothique en France aux XIIe et XIIIe si\u00e8cles \"(1983, \"Arkitektura gotikoa Frantzian, XII. eta XIII. mendeetan\") sintesi bikainaren egilea da. Oinarrizko ikasketak egin ondoren, Britainia Handiko eta Estatu Batuetako unibertsitateetara joan zen. Berkeley Unibertsitatean (Estatu Batuak) Erdi Aroko Artearen eta Arkitekturaren Historiako Katedra izan zuen, 1962tik 1990ra bitartean. Erromaniko bukaerako eta gotiko hasierako Ingalaterra eta Normandiako elizak eraikitzeko teknikak aztertu zituen lehenbizi. Hala, 1930eko hamarraldiaren bukaeran, \"Bulletin monumental\" idatzi zuen. 1943an saiakera labur bat idatzi zuen, Parisko Notre Dame eta Bourgesko Saint-\u00c9tienne katedralen espiritualtasunari buruz. Bonyren iritziz, ez da, esaterako, estilo gotiko bat bakarrik, bat baino gehiago baizik. Ideia horretan oinarri hartuta idatzi zuen, 1983an, Frantziako arkitekturari buruzko lana. 1950. urtetik aurrera, eraikuntza-tekniketan eta moda- eta joera-aldaketetan jarri zuen arreta Bonyk, zerikusi zuzena baitute, haren ustez, garai jakin batean gertatzen diren gatazkekin. 1980an eragin handia izan zuen lan bat argitaratu zuen, \"Gen\u00e8se du gothique: accident ou n\u00e9cessit\u00e9?\" (\"Gotikoaren sorrera: ustekabea ala beharra?\")."}
{"id": "272404", "revid": "10891", "url": "https://eu.wikipedia.org/wiki?curid=272404", "title": "Emmanuel Robl\u00e8s", "text": "Emmanuel Robl\u00e8s (Oran, Aljeria, 1914ko maiatzaren 4a - Boulogne-Billancourt, Senako Gainak, 1995eko otsailaren 22a) frantses idazlea izan zen.\nIpar Afrikako munduari guztiz lotua dago, errespetu handia erakutsi du musulmanen erlijio eta ohituren aurrean, eta idazle musulmanek frantsesez eginiko eleberriak aurkezten dituen M\u00e9diterran\u00e9e argitaletxearen zuzendaria izan da. Espainiar jatorriko familia batean sortu zen, eta irakasle-ikasketak egin zituen. Bigarren Mundu Gerran Albert Camusekin batera lan egin zuen \"Alger-R\u00e9publicain\" egunkarian. 1958an Parisa jo behar izan zuen, Aljeriako gerratik ihesi. \"Les Hauteurs de la ville\" (1948, \"Hiriko gainaldeak\"), laugarren eleberriak ekarri zion ospea; gazte aljeriar batek Bigarren Mundu Gerran aljeriar hiritarrak kontzentrazio-esparruetara eta heriotzara eraman zituzten faxisten aurka eginiko mendekua du kontagai nobela horrek. \"Cela s\u00b4appelle l\u00b4aurore\" (1952, \"Egunsentia du horrek izena\") eleberriak arrakasta handia ekarri zion; handik aurrera Italian gerra-garaian giroturiko amodiozko eleberriak idatzi zituen. Antzerki lan aipagarriak ere idatzi zituen: \"Montserrat\" (1948), Venezuelako independentzia gerran girotua, \"La V\u00e9rit\u00e9 est morte\" (1952, \"Egia hila da\"), Espainiako Gerra Zibilean, eta \"Plaidoyer pour un rebelle\" (1965, \"Errebelde baten alde\"), terrorismoan. Federico Garc\u00eda Lorcari buruzko saiakera bat idatzi du, eta frantsesera bihurtu ditu gaztelaniazko eleberriak. 1973an Acad\u00e9mie Goncourteko kide izendatua izan zen."}
{"id": "272405", "revid": "336", "url": "https://eu.wikipedia.org/wiki?curid=272405", "title": "Juan Manuel de Rosas", "text": "Juan Manuel de Rosas (Buenos Aires, Argentina, 1793ko martxoaren 30a - Southampton, Hampshire, Ingalaterra, 1877ko martxoaren 14a) argentinar militarra eta diktadorea izan zen. Argentina XIX. mendeko bigarren laurdenean murgildurik egon zen zentralismoaren eta federalismoaren arteko joera guztien arteko liskar guztietan parte hartu zuen.\nBiografia.\n1828. urtean Dorrego Buenos Airesko gobernutik kendu zutenean, Juan Lavalle gobernari berriaren aurka agertu zen Rosas, eta bere burua izendatu zuen gobernari (1829). Alderdi federalistaren buruzagiak batasunaren aldeko alderdiak garaitu zituen 1831n. Hiru urtez aginpidean egon ondoren, Juan Manuel Balcarceren esku utzi zuen Buenos Airesko gobernua, eta hegoalderantz jo zuen, \"Basamortuko lehen konkista\" izenaz ezagutzen den amerindiarren aurkako guduan borrokatzera (1833).\nBuenos Airesera itzuli zenean, Balcarceren aurkako konspirazio batean parte hartu zuen, eta probintziako gobernuburu bihurtu zen, berriro ere. Federalista zela esanagatik, guztiz zentralista izan zen Rosasen diktadura: adierazpen-askatasuna kendu zuen, orobat legebiltzarra, eta ezkutuko polizia eratu zuen oposizioa deuseztatzeko. Argentinaren mende jarri nahi izan zituen Paraguai eta Uruguai, baina, azkenik, Justo Jos\u00e9 Urkiza buruzagi zuen argentinar, uruguaiar eta paraguaiar koalizioak Rosasen gudarostea menderatu zuen, 1852. urtean, Caseroseko guduan. Ingalaterrara erbesteratu behar izan zuen."}
{"id": "272406", "revid": "56334", "url": "https://eu.wikipedia.org/wiki?curid=272406", "title": "Kai Siegbahn", "text": "Kai Manne Borje Siegbahn (Lund, 1918ko apirilaren 20a - 2007ko uztailaren 20a) suediar fisikaria izan zen.\nAitak, Karl Manne Siegbahnek, Fisikako Nobel Saria eskuratu zuen 1924an, X izpiei buruz egindako lanengatik. Kai Siegbahnek Uppsalan eta Stockholmen egin zituen ikasketak; Stockholmeko Teknologiako Errege Institutuko irakasle izan zen 1951tik 1954ra bitartean, eta Uppsalako Unibertsitateko fisika saileko burua eta irakaslea 1954tik aurrera. 1981ean Fisikako Nobel Saria eskuratu zuen, Nicolaas Bloembergen eta Arthur Leonard Schawlow zientzialariekin batera, erresoluzio handiko elektroi espektroskopiaren alorrean egindako lanengatik. Nicolaas Bloembergen eta Arthur L. Schawlow materialak aztertzeko laser izpiez baliatu ziren, eta Siegbahnek X izpiekin lan egin zuen. Hain zuzen ere, materialak X izpiez bonbardatu zituen Siegbahnek, eta X izpiek atomotik aldentzen dituzten elektroiak behatzeko aukera izan zuen horrela; teknika berri horrekin sustantzia bakoitzean atomoak bata besteari nola lotzen zaizkion aztertu ahal izan zen. Siegbahnek egindako aurkikuntzen arabera, atomoen arteko lotura kimikoen izaeraren araberakoa da elektroien energia, eta aurkikuntza hori \"analisi kimikorako elektroi espektroskopia\" deritzon teknikara aplikatu zuen (ESCA)."}
{"id": "272407", "revid": "512", "url": "https://eu.wikipedia.org/wiki?curid=272407", "title": "Theo Adam", "text": "Theo Adam (Dresden, 1926ko abuztuaren 1a - ibidem, 2019ko urtarrilaren 10a) alemaniar abeslaria izan zen, baxua.\nBere jaioterriko elizako koruan hasi zituen musika-ikasketak, 10 urte zituela. Lehen Mundu Gerraren ondoren Alemaniako Errepublika Demokratikoa izango zen partean gelditu zen, eta eskola-maisu gisa lan egiten zuen bitartean, Rudof Dittrichekin jarraitu zuen kantua ikasten. Hogeita hiru urte besterik ez zituela kantatu zuen lehen aldiz bere hiriko opera-antzokian. Gero, Alemania Federalean, Hans Knappertsbuchek baritono heroikoen errepertorioari ekitea gomendatu zion, eta arrakasta handia izan zuen Wagnerren pertsonaiak interpretatuz, hala nola \"Parsifal\"eko Amfortas, \"Nibelungoen Eraztuna\" laneko Wotan, edota \"Holandar alderraia\" obrako protagonista.\n1952. urtean hasi eta urtero parte hartu izan du Bayreutheko Wagnerren jaialdian; ospe handia hartu zuen Wagnerren interprete gisa. Arrakasta handia izan zuen baxu-bufo paperetan, eta baita XX. mendeko operetan ere, Alban Bergen \"Wozzeck\"en, Cehraren \"Baal\"en eta Sutermeisteren \"Berenger Erregea\"n, besteak beste. Bere errepertorioan izan zituen, gainera, Mozarten \"Don Giovanni\"ko protagonista, Verdiren\" Don Carlo\"ko Filipe II, Beethovenen \"Fidelio\"ko Don Pizarro, Weberren \"Der Freisch\u00fctz\"eko Caspar, Schuberten opera urrietako batzuk, eta abar. 1972. urtetik aurrera, interprete-jarduna gutxitu ahala, eszena-zuzendari moduan ere aritu izan zen."}
{"id": "272408", "revid": "46380", "url": "https://eu.wikipedia.org/wiki?curid=272408", "title": "Irene Guti\u00e9rrez Caba", "text": "Irene Guti\u00e9rrez Caba (Madril, Espainia, 1930eko apirilaren 25a - \"ib.\", 1995eko uztailaren 4a) espainiar antzezlea izan zen.\nBiografia.\nAntzezle-familia batean hazi eta hezi zen, eta oso gazterik hasi zen antzerkian lanean. Protagonista gisa, 1963an lortu zuen lehen aldiz arrakasta, Alfonso Pasoren \"Los derechos del hombre\" (\"Gizakiaren eskubideak\") komedian egin zuen lanarengatik (Arte Ederretako Zirkuluko zilarrezko Minerva saria). Antzerkigintzan, Mihuraren obra askotan parte hartu zuen: \"Maribel y la extra\u00f1a familia\" (\"Maribel eta familia bitxia\"), \"A media luz los tres\" (\"Erdi itzalean hirurak\"), \"El chalet de Madame Renard\" (\"Madame Renarden txaleta\"), \"El caso de la mujer asesinadita\" (\"Txiki-txiki egindako andrearen kasua\").\nGenero guztietan aritu zen, eta era askotako paperak egin zituen, batez ere, dramatikoak: \"Una vez al a\u00f1o\" (1976, \"Urtean behin\"), \"Sopa de pollo con cebada\" (1979, \"Oilasko-zopa garagarrarekin\"), \"La vieja se\u00f1orita\" (1982, \"Andere\u00f1o zaharra\"), \"El cementerio de los p\u00e1jaros\" (1982, \"Txorien hilerria\"), \"Abejas en diciembre\" (1987, \"Erleak abenduan\"), \"Cena para dos\" (1992, \"Afaria birentzat\") eta \"Siempre en oto\u00f1o\" (1992, \"Beti udazkenean\"). Zineman eta telebistan ere aritu zen: \"Barrio\" (1957, \"Auzoa\") eta \"Historias de la frivolidad\" (\"Fribolitatearen historiak\") dira zinemarako eta telebistarako egindako lehen lanak. 1994an Arte Ederretako Merituaren urrezko Domina jaso zuen, bere ahizpa Juliarekin batera."}
{"id": "272410", "revid": "512", "url": "https://eu.wikipedia.org/wiki?curid=272410", "title": "Hiperides", "text": "Hiperides \u2014grezieraz: \"Hypereides\"\u2014 (Atenas, K.a. 389 - Kleon, Peloponeso, K.a. 322) Antzinako Greziako hizlaria izan zen. Platonen eta Isokratesen ikaslea.\nBizitza.\nHasieran logografo-lanetan aritu zen, inorentzako epaiketa-hitzaldiak eginez. Frine bere maitalearen kasua berak defendatu zuen: erlijiogabea izatea leporatzen zioten akusatuari, eta azken argudiotzat akusatuaren edertasuna agerian jarriz, lortu zuen Hiperidesek epaileen errukia.\nK.a. 347tik aurrera Demostenesen jarraitzaile izan zen mazedoniarren eta bakezaleen aurkako erasoetan. Keroneako guduan (K.a. 338) Filipo II.a Mazedoniakoa atenastar koalizioari nagusitu zitzaionean, Hiperidesek antolatu zuen Atenasen defentsa. Harpaloren auzian Demostenesen salatzaile nagusietarikoa izan zen. Alexandro Handia hil ondoren (K.a. 323), mazedoniarren aurkako matxinada zela eta, berriro adiskidetu zen Demostenesekin. Antipatroren zapalkuntzaren biktima izan zen: atxilotu eta oinaze ikaragarriak pairarazirik hil zuten.\nOndorenak.\nAntzinatean ia Demostenesen parekotzat zeukaten. Haren eskutik atera bide ziren 77 hitzaldietatik 6 besterik ez dira gorde, eta ez osorik guztiak. Argitasuna, dotoretasuna, hizkuntza jasoaren eta lagunartekoaren bateratze egokia, hein batean komediak eragina, dira Hiperidesen berbaldiaren ezaugarriak. \"Demostenesen aurka\" eta \"Lamian eroritako gudarien hileta-hitzaldia\" dira bere hitzaldirik aipagarrienak."}
{"id": "272411", "revid": "28807", "url": "https://eu.wikipedia.org/wiki?curid=272411", "title": "Hypereides", "text": ""}
{"id": "272412", "revid": "336", "url": "https://eu.wikipedia.org/wiki?curid=272412", "title": "Fernando L\u00e1zaro Carreter", "text": "Fernando L\u00e1zaro Carreter (Zaragoza, 1923ko apirilaren 13a - Madril, 2004ko martxoaren 4a) espainiar hizkuntzalaria izan zen.\nBizitza.\nSalamancako eta Madrilgo Unibertsitate Autonomoko katedraduna izan zen. Irakasle laguntzaile eta irakasle bisitari izan zen Europa eta Estatu Batuetako hainbat unibertsitatetan. 1972az geroztik, Espainiako Errege Akademiako (\"Real Academia Espa\u00f1ola, RAE\") kide izan zen eta, 1991tik 1998ra bitartean, bi aldiz aukeratu zuten akademiako zuzendari. Kargu horretan jardun zen urteetan, aldaketa handia izan zuten Akademia barruko lanek, ikerketa lexikografikoak eta hiztegi berriak sortzeko datu-base informatikoen erabilera bultzatu baitzen, besteak beste.\nHaren lanen artean, honakoak aipagarriak dira: \"C\u00f3mo se comenta un texto literario\" (1957, \"Nola egin literatura-testu baten kritika\"); \"Diccionario de t\u00e9rminos filol\u00f3gicos\" (1963, \"Hitz filologikoen hiztegia\"); \"Estilo barroco y personalidad creadora\" (1966, \"Estilo barrokoa eta nortasun sortzailea\"); \"Lazarillo de Tormes en la Picaresca\" (1973, \"Tormesko itsumutila Pikareskan\"); \"Estudios de po\u00e9tica\" (1976, \"Poetika-ikerketak\"); \"Estudios de Ling\u00fc\u00edstica\" (1980, \"Hizkuntzalaritza-ikerketak\"). 1997an \"El dardo en la palabra\" (\"Gezia hitzean)\" liburua argitaratu zuen, gaur egungo espainieraren erabileran aurkitzen diren aldrebeskeriei buruz hainbat egunkaritan idatzitako artikuluen bilduma, irakurleen artean arrakasta handia izan zuena. Espainian eta nazioartean sari ugari irabazi zituen."}
{"id": "272413", "revid": "58701", "url": "https://eu.wikipedia.org/wiki?curid=272413", "title": "Soledad Pu\u00e9rtolas", "text": "Soledad Pu\u00e9rtolas Villanueva (Zaragoza, Espainia, 1947ko otsailaren 3a -) espainiar idazlea da.\nBiografia.\nKazetaritza-ikasketak egin zituen Madrilen (1969). 1968-1970 bitartean \"Espa\u00f1a Econ\u00f3mica\" aldizkariko erredakzioan lan egin zuen, baina aurrerago kazetaritza utzi zuen.\n1971n Zientzia Politikoetako ikasketak hasi zituen, baina bertan behera utzi behar izan zituen espediente batengatik. Estatu Batuetara joan zen, Santa Barbarara (Kalifornia), senarrari eman zioten diru-laguntzari esker, eta han bizi izan zen hiru urtez, literatura-eskolak emanez.\n1975ean Madrila itzuli zen, eta idazteari denbora gehiago eskaintzen hasi zen. \"El bandido doblemente armado\" (1980) eleberriarekin egin zuen debuta, eta S\u00e9samo saria jaso zuen. 1983an \"Una enfermedad moral\" eta 1986an \"Burdeos\" (finalista Literatura Sari Nazionalean) argitaratu zituen. Gero haurrentzako bi eleberri labur idatzi zituen, bata 1986an, eta bestea 1987an.\n1989an Espainiako literatura sari nagusietako bat jaso zuen, Planeta saria, \"Queda la noche\" eleberriarengatik. 1991n, \"Imagen de Navarra\" liburua argitaratu zuen, lurralde horretan zehar egindako bidaia sentimental gisa. 1993an, Anagrama saiakera saria irabazi zuen \"La vida oculta\" obrarengatik, idazlearen ofizioari buruzko gogoeta.\nBeste lan aipagarri batzuk: \"D\u00edas del arenal\" (1992); \"Recuerdos de otra persona\" (1996); \"La vida se mueve\" (1996); \"Gente que vino a mi boda\" (1998). 2010. urtean, Real Academia Espa\u00f1olako kide izendatu zuten."}
{"id": "272414", "revid": "28807", "url": "https://eu.wikipedia.org/wiki?curid=272414", "title": "Soledad Pu\u00e9rtolas Villanueva", "text": ""}
{"id": "272415", "revid": "336", "url": "https://eu.wikipedia.org/wiki?curid=272415", "title": "Nikolai Semionovitx Tikhonov", "text": "Nikolai Semionovitx Tikhonov (San Petersburgo, 1896ko abenduaren 4agreg./azaroaren 22ajul. - Mosku, 1979ko otsailaren 8a) errusiar idazlea izan zen.\nSobietar poeta nagusietako bat izan zen, eta ospe handia eman zioten idatzi zituen gerra-baladek. Oinarrizko ikasketak egin ondoren, soldadu joan zen Lehen Mundu Gerraren hasieran. Errusiako Iraultzaren garaian, armada gorrian sartu zen, eta Gerra Zibilean parte hartu zuen. Haren ondoren, Serapion Anaiak poeta-taldeko kide egin zen, eta 1922an argitaratu zituen lehen poema-bildumak: \"Orda\" (\"Horda\") eta \"Braga\" (\"Ur-eztia\"), Gerra Zibileko gertaerak gogoan zituela. Sinbolisten moduak kritikatu zituen, eta errealismo pertsonalista batera jo zuen bere lanetan. Ekialdeko lurretan barrena ibili zen hurrengo urteetan, eta bidaia haietan bizi izandakoak \"Heroi baten bila\" liburura bildu zituen (1927). Stalinen garaietatik aurrera, bihotzez eta lumaz defenditu zuen Sobietar Batasuna. Bigarren Mundu Gerran, \"Kirov gurekin dago\" (1941) poema idatzi zuen, eta 1944-1946 bitartean Sobietar Batasuneko idazleen lehendakaria izan zen. Sari asko jaso zituen hurrengo urteetan, eta zuzenean parte hartu zuen Boris Pasternak idazlearen aurkako kanpainan. 1977an idatzi zuen azken liburua: \"Leningradskie rasskazy\" (\"Leningradoko istorioak\"), eta haren poema nagusien bildumak argitaratu ziren ondoren: \"Stikhotvoreniya poemy\" (1981, \"Poema epikoak\") eta\" Pesni kazhdogo dniya\" (1982, \"Egunoroko kantuak\")."}
{"id": "272417", "revid": "65203", "url": "https://eu.wikipedia.org/wiki?curid=272417", "title": "John Irving", "text": "John Irving (Exeter, New Hampshire, Ameriketako Estatu Batuak, 1942ko martxoaren 2a) ingelesezko idazlea da.\nBizitza.\nPittsburgheko, Vienako eta New Hampshireko unibertsitateetan egin zituen ikasketak. 1967an Mount Holyokeko Unibertsitatean hasi zen lanean, Ingeleseko sailean, eta handik bi urtera argitaratu zuen bere lehen nobela, \"Setting Free the Bears\" (1969, \"Aska ditzagun hartzak\"). Ondoren \"The Water-Method Man\" (1972, \"Uraren metodoa erabiltzen zuen gizona\") eta \"The 158-Pound Marriage\" (1974\", 158 liberako ezkontza\") kaleratu zituen. 1978ko \"The World According to Garp\" (\"Mundua Garpen arabera\") nobelak sekulako arrakasta izan zuen, eta unibertsitateko lana utzi eta literaturari eskaini ahal izan zion bere denbora guztia. Nobela hori Liburuaren Sari Nazionalerako izendatua izan zen, bai eta Kritikarien Elkartearen Liburuaren Sari Nazionalerako ere.\nHarrezkero beste zenbait nobela argitaratu ditu: \"The Hotel New Hampshire\" (1981, \"New Hampshire Hotela\", 1982an film bat egiteko erabili zena), \"The Cider House Rules\" (1985, \"Sagardoaren etxeko arauak\", hori ere zinemara eramana),\" A Prayer for Owen Meany\" (1989, \"Owen Meanyren aldeko otoitza\"), \"A Son of the Circus\" (1994, \"Zirkuko semea\"), \"A Widow for One Year\" (1998, \"Urtebeteko alarguna\"). \"Trying to Save Peggy Sneed\" liburuak (1993, \"Peggy Sneed salbatu nahian\"), oroitzapenak, kontakizunak eta literaturari buruzko saiakerak biltzen ditu."}
{"id": "272418", "revid": "336", "url": "https://eu.wikipedia.org/wiki?curid=272418", "title": "Edgar Morin", "text": "Edgar Morin (Paris, Frantzia, 1921eko uztailaren 8a) frantses soziologoa eta filosofoa da.\nBiografia.\nZuzenbidea, filosofia, historia eta zientzia politikoak ikasi zituen. Gerra garaian alderdi komunistako kide egin zen, 1951n, ordea, bota egin zuten alderditik.\n1950ean \"Centre National de la Recherce Scientifique\" erakundean onartu zuten. 1959an Georges Friedmann eta Roland Barthesekin Masa Komunikazioen Ikerketa Zentroa eraiki zuen, eta \"Communication\" aldizkaria argitaratzen hasi zen. Ondoren, \"Arguments \"aldizkaria sortu zuen, 1957-1963 urteen bitartean argitaratu zuena. 1973an Ikerketa Zentroko zuzendari izendatu zuten.\nEdgar Morinek komunikabideek zabaltzen duten masa-kulturan errealitatearen eta irudizkoaren artean eratzen den harremana aztertu du (\"Garaiaren izpiritua, \"1966). Esamesen fenomenoa azaltzen saiatu zen, eta horretarako antisemitismoan oinarritzen den informazio lausoa eta zehaztasunik gabea aztertu zuen. Orainaldiaren soziologiaren aldeko bihurtu zen (\"Kaliforniako egunkaria, \"1970; \"Giza naturaren paradigma galdua, \"1973). Hiru liburutan argitaratu zuen \"Metodoa\" lanaren bidez ikerketa-eremu berri bat osatu zuen; sistemen konplexutasuna ezagututa, zientzien batasuna bilatzetik urrun, nahasmenduaren garrantzia nabarmendu zuen. Garrantzi handia eman zion ekosistema kontzeptuari.\n1987an Europako kulturaren inguruko lana idatzi zuen: \"Europan pentsatu.\" 2002. urtean, Morinek \"International Ethical, Scientific and Political Collegium\" sortzen lagundu zuen."}
{"id": "272420", "revid": "512", "url": "https://eu.wikipedia.org/wiki?curid=272420", "title": "Pedro Fernandes de Queir\u00f3s", "text": "Pedro Fernandes de Queir\u00f3s (Evora, Portugal, 1560 - Panama, Espainia Berriko Erregeorderria, 1615) itsasgizona eta esploratzailea izan zen. Espainiako koroaren zerbitzura aritu zen, eta Ozeano Barean zehar egindako bidaiengatik da ezaguna.\n1595. urtean Alvaro de Menda\u00f1arekin Filipinetako uharteetara joan zen, Perutik abiatuta. Queir\u00f3sek Itsaso Bareko kontinente ezezaguna (\"Terra Australis\") aurkitu nahi zuen, eta horretarako laguntza eske joan zen Limara. Han, horretarako baimena eta laguntzak ukatu zizkioten, eta Espainiara joan zen eta gero Erromara (1600). Klemente VIII.a Aita Santuak lagunduta, 1605. urtean Peruko Callao portutik irten zen hiru itsasontzirekin. 1.000 legoa lurrik aurkitu gabe egin ondoren, Pomotu uharteetara iritsi zen. Kontinentea eta bertako aberastasunak aurkitzen ez zituenez, ontziaren norabidea aldatzea erabaki zuen. Zenbaiten ustez, norabide-aldaketa horrek desbideratu zuen, hain zuzen, Australiako bidetik. Azkenik, Espiritu Santo uhartera iritsi zen (Hebrida Berriak) eta Australia izena eman zion, bila zebilen kontinentea aurkitu zuelakoan. Kostaldea aztertzen ari zela, haizeak ontziak desbideratu zituen eta Queir\u00f3sek, gaixotu ondoren, Acapulcora itzultzea erabaki zuen. 1606an iritsi zen, eta, hurrengo urtean, Espainiara itzuli zen. Gogor saiatu ondoren, Perutik beste espedizio bat egiteko baimena jaso zuen, baina Nueva Espa\u00f1ara iritsi eta berehala hil zen."}
{"id": "272421", "revid": "119347", "url": "https://eu.wikipedia.org/wiki?curid=272421", "title": "Reggio di Calabria", "text": "Reggio di Calabria hegoaldeko Italian dagoen Calabriako eskualdeko hiria eta portua da, izen bereko probintziako hiriburua. Messinako itsasartearen ertzean dago, Messina hiriaren (Sizilia) parean. 236\u00a0km\u00b2ko eremua dauka eta 2015eko uztailean 183.566 biztanle zituen.\nHistoria.\nAntzinaroa.\nReggioren jatorria arkeologia eta mitologiaren artean ezkutatzen da. K.a. 3. milurtekotik aurrera, populazio pelasgikoa (askenazioak eta ausonioak Diodoro Sikulok aipatutakoak, eta enotrioak Dionisio Halikarnasokoak eta Estrabonek aipatzen dituztenak) bizi ziren han. Ondoren, Eubeako kalkistarrek eta meseniarrek fundatutako Erythr\u00e0 (\u00abGorria\u00bb) izeneko hiriaren hondarren gainean, italoak kokatu ziren. Hiri hau greziarrek hegoaldeko Italian fundatutako hiririk zaharrena da, Kumasen ondoan. Izan ere, K.a. VIII. mendean, (730ean) sortu zuten. Mitologiaren arabera, Delfosko orakulua erakutsi zuen hiria fundatu behar zen tokia.\nLokros hiriarekin aliatuta, Sagrako batailan parte hartu zuen, K.a. VI. mendean. Estrabonen arabera, Lokroseko 10.000 soldaduk eta Reggioko tropek, Crotonako 130.000 gerlariak garaitu zituzten. Reggio Magna Graeciako hiri garrantzitsuenetariko bat izan zen, K.a. V. mendean, Anaxilao tiranoaren agintaldian itzal handia lortuz. Reggioko polisaren garapen artistiko eta kulturala erlazionatuta dago bere eskola filosofikoa pitagoriko eta eskultura eta poesiako eskolarekin.\nPeloponesoko Gerran Atenasekin aliatu zenez, Dionisio I.a Sirakusakoak behin eta berriz erasotu zuen.\nK.a. 387an Sirakusaren mendean erori zen, baina K.a. 351n independentzia berreskuratu zuen. K.a. 433tik aurrera demokrazia onartu zen.\nErromaren aliatua izanik, udalerri bihurtu zen K.a. 89an. Erromatar Inperioaren garaian, hegoaldeko kulturako gune ospetsuenetariko bat izan zen. Hiri honetan \"Regio III Lucania et Brutii\"-ren (Lucania eta Bruzioko erregioa) gobernadorearen egoitza zegoen. Reggion Tirrenoko isurialdea zeharkatzen zuen Via Capua-Rhegium hasten zen.\nErdi Aroa.\nVI. mendean Bizantziar Inperioaren mende gelditu zen. Bizantziarrek Italiako hegoaldean kontrolatzen zituzten lurraldeen metropoli bilakatu zuten. Calabriako dukerriaren hiriburua eta Italiako greziar errituaren ardatza izan zen. VIII. mendearen amaieran nolabaiteko oparotasuna lortu zuen, apezpiku-egoitza izanik. Goi Erdi Aroan, Reggioko populazioa handitu zen, hiriak zuen garrantzi estrategikoaren seinale. Lombardiarren esku egon zen X. mendean, eta X.-XI. mendeen bitartean arabiarrek menperatu zuten. Azkenean, 1005ean, Pisako Errepublikak, lombardiarrek, bizantziarrek eta normandiarrek aliantza bat eratu zuten arabiarrak kanporatzeko.\n1060an, Roberto il Guiscardo eta Roger I.a Siziliakoa normandiarrek, betirako egotzi zituzten bizantziarrak. Hala ere, greziar kulturako eta errituko elementuek XVII. mendera arte iraun zuten, nahiz eta, 1081ean, Gregorio VII.a aita santuak latindar erritua ezarri. 1282an, Siziliar bezperetan, Reggio Messinarekin batera lerrokatu zen, historia, merkataritzako eta kulturako interesak zituelako. Egoera honetan, Anjouren kontrako matxinada eta Aragoiko indarrak babestu zituen. XIV. mendean, hiria Napoliko Erresumara esleitu zen administrazio-botere berria lortuz.\nAro Modernoa.\nSiziliarekin zituen merkataritza harreman nagusiak zirela eta Gonzalo Fern\u00e1ndez de C\u00f3rdobak Reggio konkistatu zuen Fernando Katolikoaren koroarentzat. Otomandarren eta berberiarren inbasioek hiria suntsitu zuten XVI. mendean. Bestalde, espainiarren zerga zapaltzaileek eta izurriak Reggio endekapenera eraman zuten. Egoera horrek behea jo zuen 1783ko lurrikararekin. Seismo hark larriki kaltetu zuen Reggio eta hegoaldeko Calabria guztia.\nAro Garaikidea.\n1806an, Napoleonek hiria hartu eta dukerri izendatu zuen, bere kuartel nagusia bertan ezarriz. Reggiok zerikusia izan zuen Risorgimentoko matxinadetan, geroago Italiako Erresumako zati izateko.\n1860ko abuztuaren 21eko goizean, Piazza di Duomoko bataila gertatu zen. Horren ondoren, Giuseppe Garibaldik Bi Sizilietako Erresuma konkistatu zuen eta Vittorio Emmanuele II.a erregeari eman zion. Hiriko sindikoak, Brun Antonio Rossik, izan zen lehenbizikoa Frantzisko II.a Bi Sizilietakoaren agintaldia bukatu zela aldarrikatzen.\n1908ko abenduaren 28an, hiriak beste lurrikara handi bat pairatu zuen. Lurrikarak hiria hondatu zuen itsasikara (tsunami) bat eragin zuen. Hiria berriztu zen lurrikararen kontrako irizpideak jarraituz, hala nola, garaiera gutxiko etxeak, kale elkarzutak...\nBigarren Mundu Gerran, britaniar armadaren 8. erregimentuak bonbardaketa handiak egin zituen. Hiria 1943an askatu zutenerako, 4.000 lagun hil ziren gerraren eraginez. Gerra amaitu zenean, populazioa handitu zen, gaurko 200.000 biztanleak lortu arte. 1960ko eta 1980ko hamarkaden artean, antolatutako kriminalitatea garatu zen hiriaren degradazioa sortuz, baina 1990ko hamarkadatik aurrera mugimendu berritzaile bat sortu zen.\nPolitika.\n2012ko urriaren 9an, Mario Montiren gobernupean, Italiako Barne ministro zen Anna Maria Cancellierik hiriko udal gobernua deuseztatu zuen, udal gobernuak Ndrangheta izeneko erakunde mafiosoarekin zeuzkan harremanak zirela eta. Garaiko alkatea Demetrio Arena zen, \"Il Popolo della Libert\u00e0\" (PdL) alderdikoa. Hala, Italian gobernu bat deuseztatzearen erabakia hartu zen lehen aldia izan zen.\nEkonomia.\nMetropoliko ehun industriala garapen askorik gabe mantentzen da 1908ko lurrikararen ondorioz. Aurretik industria, zeta eta bergamota ziren gai ekonomiko nagusiak.\nAzken hamarkadetan hainbat industria garatzen hasi ziren, \"Colombo pakete\" izeneko programa publikoaren bitartez, batik bat, baina ez zuten arrakastarik lortu: \"Saline Joniche\" guneko polo kimikoa ez zen inoiz martxan jarri, eta \"San Gregorio\" ehungintza gunea krisialdian dago. Gune metropolitarreko beste azpiegitura batzuk erabilera aldaketak jasan dituzte, hala nola Gioia Tauroko portua.\nAzken urteotan, ekonomia jarduera moldatzen saiatu dira, turismora bideratuz, bai kokapenaz zein antzinaroko arrasto eta natur inguruez baliatuta. Bestalde, nekazaritza arloan produktu nagusia bergamota da, mundu osoko perfumeen ekoizpenean oso erabilia.\nGarraiobideak.\nHiriak burdinbide gune handia du, bertan Italiako bi trenbide nagusi lotzen direlarik: \"Tirrenica Meridionale\" burdinbideak hiria Salerno, Napoli eta Erromarekin lotzen du, eta \"Jonica\" burdinbideak, aldiz, Taranto eta Barirekin.\nHirian \"Aeroporto dello Stretto\" izeneko aireportua dago, \"Tito Minniti\" izenez ezaguna.\nItaliar penintsula eta Sizilia lotzen dituen \"Metromare dello Stretto\" itsasontzi zerbitzua ibiltzen da.\nHiriarteko eta hiri barruko autobusak ere daude.\nOndarea.\nAipagarriak dira molde erromaniko-bizantziarrean berritutako katedrala, hondakin erromaniko eta grekoak eta \"Museo Nazionale della Magna Grecia\" museoa. Azken honek arkeologia aztarnen bilduma garrantzitsua gordetzen du."}
{"id": "272422", "revid": "119347", "url": "https://eu.wikipedia.org/wiki?curid=272422", "title": "Alfonso Reyes", "text": "Alfonso Reyes Ochoa (Monterrey, Nuevo Leon, 1889ko maiatzaren 17a - Mexiko hiria, 1959ko abenduaren 27a) mexikar diplomatikoa, idazlea eta literatura-kritikaria izan zen. Espainiako Gerra Zibilean lan eskerga egin zuen Errepublikaren alde.\nBiografia.\nAlfonso Reyes Bernardo Reyes generalaren eta Aurelia Ochoaren bederatzigarren semea izan zen; guztiak hamabiak izan ziren. Aita Porfirio Diazen gobernuan goi karguak izan zituen. Lehehenengo ikasketak Monterreyn egin zituen eta ikasketa unibertsitsarioak Mexiko Hirian; han Zuzenbide ikasi zuen, 1913an graduatuz.\nMexikoko Unibertsitateko zuzenbideko ikasle zela, Pedro Henr\u00edquez Ure\u00f1a, Antonio Caso eta Jos\u00e9 Vasconcelos Calder\u00f3n lagunekin batera Gazteen Ateneoa bultzatu zuen (1910). Talde horretan klasikoen irakurketa bultzatu zuten eta Positibismoaren ideiak. Talde horrek eragin handia izan zuen garaiko Mexikon.\nKritikari eta prosista fin agertu zen \"Cuestiones est\u00e9ticas\" (1911, \"Estetikari buruz\") obran. Urte horiek Mexikoko Iraultzarena izan ziren eta, Porifirio Diazekin zuten harreman onaren ondorioz, Reyes familiarentzat ez ziren errazak izan. 1912an Escuela Nacional de Altos Estudios zelakoaren idazkaria izendatu zuten; eskola hori gaur egungo UNAMen Filosofia eta Letretako Fakultatearen aurrekaria zen. Han Hizkuntza eta Literatura espainiarrak irakatsi zituen.\n1913an Alfonso Reyes aitak Francisco I. Maderoren aurkako estatu kolpean hartu zuen parte eta ekintza horretan Mexiko Hiriaren Zokalo hil zuten. gertaera horien ondorioz, urte berean idazlea Parisa joan zen Mexikoko Enbaxadan lan egiteko. 1914an Espainian erbeesteratu zen. Penintsulan hamar urte egin zituen; urte horietan bere obraren lan sendoenak idatzi zituen. Madrilgo Historia Ikaskuntzako Zentroan hasi zen lanean, Ram\u00f3n Men\u00e9ndez Pidalen zuzendaritzapean. Halaber, Mexikoko ordezkaritzako idazkaria izan zen, 1920. urtetik aurrera. 1917an \"Cartones de Madrid\", \"Visi\u00f3n de An\u00e1huac\" eta \"El suicida\" argitaratu zituen; 1921an \"El cazador\".\n1924an Parisa itzuli zen. Geroago, Mexikoko enbaxadore izan zen Argentinan (1927 eta 1936) eta Brasilen (1930). Urte horietan St\u00e9phane Mallarm\u00e9ren poemak gaztelaniaz itzuli zituen.\n1939. urtean Mexikora itzuli zenean, hango literaturako aitagoi bihurtu zen. Urte horretan Mexikoko Espainiaren Etxearen lehendakaria izan zen. Instituzio hori Frankismoaren erbesteratuek sortu zuten eta hortik Mexikoko Ikastetxe ospetsua sortu zen eta erbesteratuekin harreman zuzena izan zuen, tartean Eugenio Imatz pentsalari donostiarrarekin. Urte horietan Espainiako Errepublikaren aldeko jarrera sutsua azaldu zuen. 1951an bihotzeko bat izan zuen. 1957an Mexikoko Letretako Akademiako lehendakari izendatu zuten. Munduko unibertsitate desberdinetan Honoris Causa Doktorea izendatu zuten. 1959ko abenduaren 27an Mexiko Hirian hil zen.\nOso idazle oparoa izan zen. Fondo de Cultura Econ\u00f3mica argitaletxeak bere Obra Guztien 27 liburuki argitaratu ditu. Jorge Luis Borgesen hitzetan Reyes \"garai guztietako gaztelaniazko prosalari onena\" izan zen."}
