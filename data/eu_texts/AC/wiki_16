{"id": "270241", "revid": "1519", "url": "https://eu.wikipedia.org/wiki?curid=270241", "title": "Borgia", "text": "Borgia Italiako familia izan zen, Valentziakoa jatorriz. Napolin eta Erroman finkatzean beren deitura (Borja) italiar grafiara egokitu zuten. Leinu honek aginpide handia beretu zuen Rodrigo Aita Santuaren garaian (Alexandro VI.a). Kide aipagarrienak: Rodrigo Borgia (Alexandro VI.a); Cesar Borgia; Lukrezia Borgia."}
{"id": "270242", "revid": "119347", "url": "https://eu.wikipedia.org/wiki?curid=270242", "title": "Gabriele D'Annunzio", "text": "Gabriele D'Annunzio (Pescara, Italia, 1863ko martxoaren 12a \u2013 Gardone Riviera, Italia, 1938ko martxoaren 1a) italierazko idazlea izan zen. Jatorri aristokratikokoa, ertilari eta ekintza-gizona, bikaintasunaren eta handitasunaren amets ederraren atzetik ibili zen beti, nola bizitzan hala literaturan. Italiako idazle ospetsuenetariko bat da.\nBizitza.\nOspea ekarri zioten lehen idazlan lirikoetan \u2014\"Primo Vere\" (1879) eta \"Canto novo\" (1882)\u2014, Giosu\u00e8 Carducciren eragina agerikoa izan arren, atsegina eta bizitzeko alaitasun paganoaren gaia azaltzen zuen. Ondoko kontakizun-liburuetan, \"Terra vergine\" (1883), \"Libro delle vergini\" (1884) eta \"San Pantaleone\" (1886), Italiako verismoa eta endekapen-mugimendua lotu zituen. \"La Chimera\" (1885-1888), \"Elegie romane\" (1887-1891), \"Odi navale\" (1891-1893) olerki-sailetan dekadentismo hori finkatu egin zen. \"Il piacere\" (1989), \"Giovanni Espicopo\" (1892), \"L'innocente\" (1893) eleberriak erotismoaren ereserkiak dira zinez, erromatar aristokrata ustelen artean izaniko bizipenak gogora ekartzen dituztenak.\nGeroago, haren eleberrigintzak Nietzscheren eragina, nahimenaren garaipena eta heroismoa erakusten zuen: \"Il trionfo della morte\" (1894), \"Le vergini delle rocce\" (1894), \"Il fuoco\" (1899). Eragin hori nabaria izango da haren antzerkian ere: \"Francesca da Rimini\" (1901), \"La Figlia di Iorio\" (1903), \"Fedra\", (1909). Heroismoaren goresmen hori \u00abatsegin basa\u00bbrekin batean agertuko da haren olerki nagusia osatzen duten lau liburukietan: \"Laudi del cielo, del mare, della terra e degli eroi\" (1902-1912). 1909an, bere bizitza pribatuko eskandaluek eta zorrek hartaraturik, Frantzian babestu behar izan zuen, eta zenbait antzerki frantsesez ondu zituen, besteak beste Debussyk musikaturiko \"Le martyre de Saint S\u00e9bastien\".\n1915ean, Italiara itzulirik, abertzale sutsu agertu zen, bai eta Italiak Lehen Mundu Gerran esku-hartzearen aldeko ere; gudan parte hartu zuen, eta zauritu egin zuten (1916). Gero, 1919an, Fiume hiria (orain Rijeka izena du, eta Kroaziakoa da) hartu zuen, 2000 italiar nazionalisten buru. Gehienbat italiar biztanleak zituen hiri hori Parisko Bake Biltzarrean Italiarengandik banantzea proposatu izanari erantzun nahi zioten horrela. 1920an, Fiume utzi eta Vittorialeko egoitzara erretiratu zen. Faxismoaren aitzindari eta aldekoa izanik ere, idazlea erretiraturik bizi izan zen harrezkero. Azkenaldian bere betiko gai heroiko eta sentsualak erabili zituen: \"Il venturiere senza ventura\" (1924), \"Il compagno dalle occhi senza cigli\" (1926), \"Faville del maglio\" (1924-1928)."}
{"id": "270243", "revid": "336", "url": "https://eu.wikipedia.org/wiki?curid=270243", "title": "Pietro Francisci", "text": "Pietro Francisci (Erroma, Italia, 1906ko irailaren 9a - 1977ko martxoaren 1a) italiar zinemagilea izan zen.\n\"Peplum\" generoko zinemagile nagusietakoa izan zen.\nBiografia.\nKarreraren hasieran, zinemagile amateur gisa, dokumentalak egin zituen. 1934an estreinatu zen bere lehenengo film luzea: \"La mia vita sei tu\" (\"Nire bizitza zu gabe\"), maitasunezko harreman kontraesanez bete baten komedia gazi-gozoa, Otello Martelliren argazki ederrez hornitua. Kritikak ez zion oso harrera ona egin, ordea, eta ikusleen artean ere ez zuen arrakastarik izan.\nFrancisci atzera dokumentalak egiten hasi zen. Hurrengo film luzea egin zuenerako hamabi urte igaro ziren: \"Io t'ho incontrata a Napoli\" (1946, \"Napolin aurkitu zaitut\"), komedia hori ere. Handik bi urtera sakontasun handiagoko lan bat egin zuen: \"Natale Al Campo 119\" (1948, \"Eguberriak 119 zelaian\"), kontzentrazio-esparru batean preso daudela, Eguberriko gaua gogorarazten duten italiar batzuen lekukotasun interesgarria.\nBere karreraren lehenengo ziklo horretako azken filma \"Antonio di Padova\" izan zen (1949, \"Antonio Paduakoa\"), Bigarren Mundu Gerraren ankertasuna Erdi Aroko mende ilunekin alderatzeko ahalegin originala.\nHandik aurrera, ordura arte egindakoa alde batera utzita, ekintza biziko filmak egiten hasi zen: \"Il leone di Amalfi\" (1950, \"Amalfiko lehoia\"), \"Le meravigliose avventure di Guerrin Meschino\" (1951, \"Gerrin Meschinoren abentura zoragarria\") eta \"La regina di Saba\" (1952, \"Sabako erregina\"). Baina Pietro Francisciren benetako nortasuna 1957an azaldu zen, \"Ercole\" (\"Herkules\") filmarekin. Lan hura genero berri baten hasiera izan zen, \"peplum\" generoarena, hain zuzen. Lehendik ere eginak ziren antzeko filmak, erromatarren filmak deituak, bai Italian bai Estatu Batuetan, baina \"Herkules\"etik aurrera hartu zuen genero autonomo izaera. Film hark izan zuen arrakastaren ondoren, haren jarraipena filmatu zuen gero, \"Ercole e la regina di Lidia\" (1959, \"Herkules eta Lidiako erregina\"). Horiek izan ziren bere karrerako lanik arrakastatsuenak.\nBeste film batzuk: \"Saffo, Venere di Lesbos\" (1960); \"L'Assedio di Siracusa\" (1960, \"Sirakusako Gudua\"); \"Ercole sfida Sansone\" (1963); eta\" Sindbad e il califo di Bagdad\" (1973)."}
{"id": "270244", "revid": "105290", "url": "https://eu.wikipedia.org/wiki?curid=270244", "title": "Nafarroa Behereko Gorteak", "text": "Nafarroa Behereko gorteak herrialde hartako erakunde historikoa dira. Nafarroako Gorteetara biltzen ziren gaur egungo Nafarroa Behereko hiru estatuetako ordezkariak. Bi erakunde-molde bereizi ziren Nafarroa Beherean historian zehar: gaur egungo Nafarroa Beherea osatu zuten eskualde bakoitzeko Gorte Nagusiak eta Nafarroa Behereko Gorteak edo Estatuak.\nEskualdeetako Gorte Nagusiak.\nXIII. mende arte Lapurdiko bizkondeen mendean egon ziren eskualde batzuek osatu zuten geroago Nafarroa Beherea. Zazpi eskualde nagusi bereizten ziren: Garazi, Donibaneko hiria nagusi; Baigorri, gaur egungo Baigorri, Orzaize izan ezik; Orzaize, Orzaize eta Arrosako herriak; Oztibarreko eskualdea; Irisarri, Iholdi eta Armendaritze; Arberoa; eta Amikuze.\nGarruze, Donapaleu, Larzabale, Donibane Garazi eta Bastida ziren Nafarroa Behereko hiriak. Baziren baroi-herriak ere: Landibarre eta Behorlegi. Eskualde horietan guztietan biltzen ziren Gorte Nagusiak; herri bakoitzeko biltzarren eta erreinu osoko estatuen arteko erakunde politikoa ziren. 1611ko Foru Berriak berretsi zuen herri eta eskualde bakoitzeko biztanleek Gorte Nagusietara biltzeko zuten eskubidea.\nNafarroa Behereko Gorteak edo Estatuak.\n1523an bildu ziren lehenengoz Nafarroa Behereko Gorteak edo Estatuak, Nafarroa Garaiko Gorteetatik bereiz. Honela banatzen zen estatuetako ordezkaritza: aitoren semeak (100-150 etxe nobletako ordezkariak), Erromatar Eliza Katolikoko hierarkia (Baiona eta Akizeko apezpikuak, Garaziko artzapezpikua, Haranbeltz, Utziat eta Donapaleuko prioreak) eta burgesak (hirietako hogeita sei ordezkari).\n1611. urtean idatzi zen Nafarroa Behereko Foru Berria (\"Fors et coutumes deu Royaume de Navarre de\u00e7a-ports\", 1611. urtean idatzia eta 1644an argitara emana) eta 1620. urtean bildu ziren errege bakar batera Frantziako eta Nafarroako koroak. 1632. urtean saiatu zen Luis XIII.a Frantziakoa Nafarroa Behereko Gorteak edo Estatuak deuseztatzen. Ez zuen horrelakorik lortu, baina izugarri ahuldu ziren handik aurrera Nafarroa Behereko erakundeak, eta gero eta nabarmenago hasi ziren noble frantsesak politika- eta ekonomia-eremu guztietan agintzen.\nNafarroako Gorteek 1789. urtean Pariseko Estatu Nagusietan egin zuten azken ekintza garrantzitsua, \u00c9tienne Polverel beren sindikoa hara bidalita, Nafarroaren berezitasuna eta subiranotasuna defendatzeko. Gorteok agindu bezala, Polverelek \"Tableau de la Constitution du Royaume de Navarre et de ses rapports avec la France\" aurkeztu zuen Parisen. Alferrik izan zen, baina: Parisko Biltzar Konstituziogileak Nafarroa Behereko Gorteak deuseztatu zituen 1789ko udan, Lapurdi eta Zuberoko biltzarrak bezala."}
{"id": "270246", "revid": "28807", "url": "https://eu.wikipedia.org/wiki?curid=270246", "title": "Kolesterola", "text": ""}
{"id": "270247", "revid": "512", "url": "https://eu.wikipedia.org/wiki?curid=270247", "title": "Ariane", "text": "Ariane Europan sorturiko transbordadore espaziala da, satelite artifizialak (telekomunikazioetarakoak batik bat) espaziora bidaltzeko erabilia. Frantziak bultzatu zuen gehienbat proiektua, herrialde horrexek baitzeukan sateliteak espaziora bidaltzeko behar hainbateko azpiegitura.\n\"Diamant\" izeneko transbordadoreak izan ziren Frantziak egin zituen lehenbizikoak, 1965ean, eta hamar satelite zientifiko espazioratu zituzten 1976 bitartean. Frantziako Espazio Agentzia (CNES, 1962an sortua) arduratzen zen proiektuaz. Urte horretan sortu zen Europako Transbordadoreen Garapenerako Erakundea (ELDO), \"Europa\" transbordadorea (\"Diamant\" baino indartsuagoa) egiteko asmoz. 1973an utzi zuten bertan behera proiektua, batere sateliterik espazioratu gabe, eta sakabanatu egin zen ELDO.\nFrantziak, orduan, beste proiektu bat proposatu zien europar bazkideei: \"Ariane\". Onartu egin zen proiektua (1973), eta horrela, \"Ariane\" izan zen Europako Espazio Agentzia berriaren programa nagusia. Amerikarrenak eta errusiarrenak ez bezala, \"Ariane\" proiektuak helburu komertziala zuen, hots, orbita geoegonkorrean (ekuatoretik 200 kilometrora, gune hurbilenean, eta 36.000 kilometrora, urrunenean) jartzea sateliteak. 1979ko abenduaren 25ean espazioratu zen, Kouruko zentro espazialetik, lehenbiziko \"Ariane\"a. Arrakasta tekniko, industrial eta komertzial handia izan zuen \"Ariane\" proiektuak, eta 1979ko abendutik 1996ko apirila arte 85 jaurtiketa egin ziren, horietarik 77 arrakastatsuak. Jaurtiketa bakoitzaren kostua 100-150 milioi dolar inguru zen. Ameriketako Estatu Batuei aurrea hartu zien Europak, \"Ariane\"ri esker, satelite komertzialen espazioratzeari zegokionez. Estatubatuarrek, izan ere, kohete astronautez gidatuetan jarriak zituzten sateliteak jaurtitzeko esperantzak, baina porrot egin zuen proiektuak. Bestalde, elkarte pribatu bat (Arianespace) arduratu izan da 1997az geroztik \"Ariane\"ren kudeaketa eta komertzializazioaz, eta agentzia publikoek baino emaitza hobeak lortu ditu arlo horietan ere. Atsekaberik ere eragin du, ordea, proiektuak: 1996ko ekainaren 4an airean lehertu zen \"Ariane-5\"aren kohete esperimentala, gidaritza-sistemaren akatsen bat zela medio, 37 segundoko hegaldia egin eta gero."}
{"id": "270249", "revid": "56334", "url": "https://eu.wikipedia.org/wiki?curid=270249", "title": "Kim Dae-jung", "text": "Kim Dae-jung (; edo ahoskatua; Haji-do, Korea, 1925eko abenduaren 3a - Seul, 2009ko abuztuaren 18a) hegokorear politikaria izan zen, Errepublikako presidentea 1998\u20132003 bitartean. Diktaduraren aurka izandako jarrera zela-eta, \"Asiako Nelson Mandela\" ezizena eman zioten. Presidente izan zen urteetan, Ipar Korearekin adiskidetzeko politika bultzatu zuen. 2000. urtean Bakearen Nobel saria jaso zuen.\nBizitza.\nKlase ertaineko nekazari-familia batean hazi zen. Lehen eta bigarren mailako ikasketak amaituta, japoniar konpainia batean hasi zen lanean, bulegari gisa. 1945ean bertan behera utzi zuen lanbide hori, eta negozioen munduan murgildu zen.\nKoreako Gerran (1948-1953), korear komunisten jazarpena pairatu zuen, eta erregimenaren etsai izateaz akusatu zuten. Atxilo hartu zuten, eta herio-zigorra ezarri zioten, baina espetxetik ihes egitea lortu zuen. Gerra amaitu bezain laster politikan hasi zen, Syngman Rheek ezarritako erregimen autokratikoari gogor egiteko. Diktaduraren azpian bost aldiz aurkeztu zuen bere burua hauteskundeetan, baina ez zuen Legebiltzarrean aulkirik lortu. 1961ean bai; diktadorea eroririk, legebiltzarkide hautatu zuten, eta lanean hasi zen erregimen demokratikoaren alde, eragozpen handiak izan bazituen ere. Park Chung-heeren agintaldian ere, oposizioan egon zen, gobernuak matxinada politikoak zapaltzeko erabili zituen neurrien aurka zegoelako.\n1971ko lehendakaritzarako hauteskundeetan, Kimek, Koreako Alderdi Demokratikoaren izenean, botoen %40 eskuratu zituen, baina Park Chung-heek baino gutxiago, hala ere. 1973an, Tokion zegoela, Koreako Zerbitzu Sekretuak bahitu eta herrialdera itzularazi zuen. 1976an berriro atxilotu zuten, herritarrak erregimenaren aurka matxinatzeko sustatzeagatik. 1979an askatu zuten. Urte horretan bertan, urrian, Park Chung-hee hil egin zuten. 1980ko maiatzean, Gwangjuko Demokraziaren Aldeko Mugimenduaren ondoren, sedizio- eta konspirazio-akusaziopean atxilotu zuten Kim, eta hiltzera kondenatu. Hala ere, nazioarteko presioari esker, 20 urteko kartzela-zigorra ezarri zioten, heriotzarenaren ordez.\n1982ko abenduan aske utzi zuten, eta Estatu Batuetara erbesteratu zen. Hiru urte geroago itzuli zen, beraren kontrako giroa baretu zenean. Berriro ere politikan lan egiten hasi zen. 1987an, hauteskunde orokorretara aurkeztu zuen bere burua, gobernuaren aurka zeuden gainerako indar politikoekin elkartuta, baina koalizioa hautsi egin zen, Kim Young-sam hautagai aurkariaren mesedetan. Hala, Kim Dae-jungek gobernuaren politikaren aurkako oposizioaren gidaritza hartu behar izan zuen berriro. 1992an eta 1995an berriz aukeztu zuen bere burua hauteskundeetara, baina ez zuen irabazi.\nAzkenean, 1997an, Kim Jong-pilen alderdiarekin koalizioa osatu eta Lee Hoi-chang garaitzea lortu zuen. 1998 eta 2003 urteen artean izan zen Hego Koreako presidente. Urte horietan, Ipar Korearekin adiskidetzeko politika bultzatu zuen. 2000. urtean Bakearen Nobel saria jaso zuen, Kim Jong-il Ipar Koreako presidentearekin elkartu eta baketzeko asmoak aurkeztu zizkion urte berean hain justu. Demokraziaren alde lan egin zuen agintaria izan zen eta oposizio aurrerakoietik presidente izatea lortu zuen lehenengoa. \"Sunshine Policy\" izeneko akordioaren bultzatzaile nagusia izan zen. 2000. urtean sinatu zuten hitzarmen hori eta, besteak beste, tentsio militarrak murrizteko, lankidetza ekonomikoaren alde egiteko eta Ipar eta Hego Korea baketzeko abiapuntua izan zen. Koreako Gerran banatuak izan ziren familiak ere berriz biltzeko lan egin zuen.\n2003an politika aktiboa alde batera uztea erabaki zuen. 2009ko abuztuaren 18an hil zen, Seulen, pneumonia batek eragindako bihotzekoak jota."}
{"id": "270250", "revid": "28807", "url": "https://eu.wikipedia.org/wiki?curid=270250", "title": "Kim Dae Jung", "text": ""}
{"id": "270251", "revid": "90204", "url": "https://eu.wikipedia.org/wiki?curid=270251", "title": "Jos\u00e9 Manuel Caballero Bonald", "text": "Jos\u00e9 Manuel Caballero Bonald (Jerez de la Frontera, C\u00e1diz, Espainia, 1926ko azaroaren 11 - Madril, 2021eko maiatzaren 9a) gaztelaniazko poeta, nobelista eta saiakera-idazlea izan zen. 2012an Miguel de Cervantes saria jaso zuen.\nBizitza eta lanak.\nCaballero Bonald literaturgintza eta irakaskuntza elkarri uztartuta ibili izan zen. Kolonbia, Frantzia eta beste hainbat herrialdetako unibertsitateetan literatura-irakasle izan zen, eta hainbat sari jaso zituen poesiaren eta eleberriaren arloan (Poesiako Bosc\u00e1n saria, \"Biblioteca Breve\" izenekoa, eta hiru bider Espainiako Kritikaren Saria).\n1948an hasi zuen bere ibilbide poetikoa, \"Poes\u00edas\" (\"Poesiak\") obrarekin. 1952an plazaratu zuen lehen poema-liburua, \"Las adivinaciones\" (\"Asmakizunak\"). Horren segidan etorri ziren \"Memorias de poco tiempo\" (1954, \"Denbora gutxiren oroimena\"); \"Anteo\" (1956); \"Las horas muertas\" (1959, \"Ordu hilak\"); eta \"Pliegos de cordel\" (1963, \"Lokarridun orriak\"). \"Vivir para contarlo\" (1969, \"Ezagutarazteko bizi\") liburuan bildu zituen aurrez aipatutakoak.\nPoesia sinbolikoa eta intimista da berea, bere garaiko gizartearekiko adostasunik eza erakusten duena. Hizkera aberatsa darabil, barrokismoa eta herri-hizkuntza bateratzen dituena. 1950eko belaunaldi poetikoko kide da, Jos\u00e9 \u00c1ngel Valente, \u00c1ngel Gonz\u00e1lez, Jaime Gil de Biedma, Carlos Barral, Claudio Rodr\u00edguez eta beste hainbatekin batera. 1984an, \"Laberinto de fortuna\" (\"Zortearen labirintoa\") kaleratu zuen, eta handik urte batzuetara \"Diario de Arg\u00f3nida\" (1997, \"Argonidaren egunkaria\").\nEleberrigintzan hasi zelarik, 1961ean Biblioteca Breve saria eman zioten \"Dos d\u00edas de setiembre\" (\"Iraileko bi egun\") liburuagatik. Errealismo sozialaren kutsu nabarmena du nobela honek, eta Andaluziako herri batean aberatsen eta nekazari txiroen arteko ezberdintasunak ditu oinarritzat. \"\u00c1gata ojo de gato\" (1974, \"Agata katu-begi\") idatzi zuen ondoren, errealismo magikoaren mugetan dabilena. \"Tiempo de guerras perdidas\"ek (1995, \"Gerra galduen garaia\") kutsu autobiografikoa du, baita \"La costumbre de vivir\" (2001) lanak ere. \"La novela de la memoria\" (2010) lanak aurreko biak biltzen ditu ale bakar batean.\nSaiakera-libururik ere idatzi izan zuen Caballero Bonaldek, hainbat gairen ingurukoak: \"Breviario del vino\" (1980, \"Ardoaren eskuliburua\"); \"Narrativa cubana de la revoluci\u00f3n\" (1968, \"Iraultza garaiko Kubako narratiba\"); \"Luces y sombras del flamenco\" (1975, \"Flamenkoaren argiak eta itzalak\"); \"Sevilla en tiempos de Cervantes\" (1991, \"Sevilla Cervantesen garaian\"); \"Mar adentro\" (2002); \"Jos\u00e9 de Espronceda\" (2002); Encuentros con la poes\u00eda (2006) eta \"Un Madrid literario\" (2009)."}
{"id": "270253", "revid": "336", "url": "https://eu.wikipedia.org/wiki?curid=270253", "title": "David Attenborough", "text": "Sir David Frederick Attenborough (Isleworth, Londres, 1926ko maiatzaren 8a) britainiar idazlea eta telebistako ekoizle eta aurkezlea da. Richard Attenborough zinemagile zenaren anaia da.\nZoologian eta Geologian lizentziatu zen Cambridgeko Unibertsitatean. 1952an, BBCk era guztietako programak (politikari, erlijioari, balletari, arkeologiari eta abarri buruzkoak) ekoizteko kontratatu zuen. Urte horren amaieran, animaliei buruzko programa bat egin zuen Londresko Parke Zoologikoarekin eta Jack Lester adituarekin elkarlanean. Gero bururatu zitzaien interesgarriagoa izango zela animaliak beren habitatean erakustea eta, hala, Sierra Leonara jo zuten.\n1954an hasi zen \"Zoo Quest\" dokumental-sail famatuan: \"Zoo Quest in Sierra Leone\", \"Zoo Quest to Guyana\", \"Zoo Quest in Paraguay\", eta abar. 1960ko hamarkadaren hasieran, Antropologia ikasten hasi zen Londresko Unibertsitatean, baina BBCkoek BBC-2ko programetako zuzendaritza eskaini zioten, kate berri horretan gutxiengo jakin batentzako kultura-programak eman nahi zituztelako. Oso ezagunak ez ziren billarra bezalako kirolak, ingeles literaturako obra garrantzitsuetan oinarritutako telesailak eta historiari eta naturari buruzko dokumentalak egitea erabaki zuen. Izugarrizko arrakasta izan zuen eta BBCk bi kateetarako kontratatu zuen, programa-zuzendari gisa, finantza- eta administrazio-kontuetan ere erabateko kontrola zuela. Hala ere, 1972an, postua utzi eta naturari buruzko programak egitea erabaki zuen. Tribuen arteak liluraturik, 1975ean \"The Tribal Eye\" estreinatu zuen, arteak gizarte primitiboetan duen egitekoa azaltzeko saioa. Zenbait urte geroago, naturari historiari buruzko sail bati ekin zion, \"Life on Earth\". Britainia Handian eta Europan 10 milioi ikusle baino gehiago izan zituen astean. Trilogia modura planteatu zuen lan hura eta, beraz, 1984an \"The Living Planet\" eta, 1990ean, \"The Trials of Life\" egin zituen; ondoren, 1996an, \"The Private Life of Plants\" egin zuen; 1998an, \"The Life of Birds\"; 2002an, \"The Life of Mammals\"; 2005ean, \"Life in the Undergrowth\"; 2008an, \"Life in Cold Blood\"; eta 2010ean, \"First Life\".\nAttenboroughek, aurkezle eta kontalari gisa, klixe sentimentalak, erretorika akademikoa eta hiztegi zientifikoa alde batera utzi eta gaiak modu argi eta erakargarrian azaltzen jakin du."}
{"id": "270255", "revid": "28807", "url": "https://eu.wikipedia.org/wiki?curid=270255", "title": "Jacinto Verdaguer", "text": ""}
{"id": "270256", "revid": "58701", "url": "https://eu.wikipedia.org/wiki?curid=270256", "title": "Noucentisme", "text": " ( ahoskatua) XX. mendeko lehen hamarkadan Katalunian sortu eta 40. urteetaraino hedatu zen kultura higikundea izan zen. Katalanismo politikoaren erakundeekin bateratsu garatu zen, haiekin bat egin zuen kultura xedeetan eta haien laguntza izan zuen. Literatura- eta plastika-alorrak besarkatzen zituen mugimendu hau modernismoaren eta tradizio erromantikoaren aurkako erreakzio gisa sortu zen. Teoriko nagusia eta izenaren asmatzailea (1906) Eugeni d\u00b4Ors X\u00e8nius (1881-1954) izan zen.\nEzaugarriak.\nModernismoaren ezaugarri ziren germanizazioaren eta Erdi Aroko giroen aldeko joeraren aurrean, Mediterraneoan oinarrituriko estetika klasizista proposatzen zuen noucentismeak. Europatik etorritako joera eten zuen, Kataluniako nortasun politikoa eta kulturala bilatzen baitzuen. Literaturaren alorrean E. D\u00b4Ors, Josep Carner, Costa i Llobera, Guerau de Liost, Pompeu Fabra, Joan Maragall eta beste idazle asko gogor saiatu ziren hizkuntza finkatzen. Idazleon lanarekin batera hainbat ekimen sortu ziren hango kultura nortasuna sendotzearren: Institut d'Estudis Catalans (1907), herri-liburutegiak, esperientzia pedagogikoak, aldizkari espezializatuak, etab.\nArte plastikoek garaiko eta tokiko idealekin bat datozen ezaugarriak azaltzen dituzte: araua eta neurria, errealismo idealizatua, adierazpidearen lasaitasuna, gai bukolikoak eta alegorikoak. Pinturaren alorrean zenbait artista nabarmendu ziren, hala nola Joaquim Torres Garc\u00eda, Francesc Gal\u00ed, Josep Obiols, Josep Aragay, Xavier Nogu\u00e8s, etab. Eskulturari dagokionez, Aristide Maillol katalanak abiarazitako bide neoklasikotik, hainbat artista nabarmendu ziren, horien artean: Josep Clar\u00e0, Enric Casanovas, Manolo Hugu\u00e9, lehen Pau Gargallo, Esteve Monegal, Joaquim Claret, etab. Gaud\u00edren obren handitasunari kontrajartzen zaizkion lerroen zorroztasuna eta formen neurria dira noucentisme-ko arkitekturaren ezaugarriak; arkitekto nagusiak: Josep Goday, R. Duran i Reynals, Francesc Folguera, Francesc de P. Nebot izan ziren. Artearen eta kulturaren esparruan, Katalunia modernoa noucentismearen ondorioa da, eta haren ondoren etorritako mugimendu berriek ezinbesteko oinarri izan dute."}
{"id": "270257", "revid": "56334", "url": "https://eu.wikipedia.org/wiki?curid=270257", "title": "CAD/CAM", "text": "CAD/CAM produktuen fabrikazioa, garapena eta diseinua hobetzeko ordenagailuak erabiltzen dituen prozesua da. Informatikaren teknologia modu egokian erabilita, produktuak azkarrago, doiago eta merkeago ekoizten dira.\nOrdenagailuz lagundutako diseinu-sistemak (CAD, Computer Aided Design) produktu jakin baten ezaugarri gehienak, edota guztiak, jasotzen dituen ereduak sortzeko erabil daitezke. Ezaugarri horiek osagai bakoitzaren neurria, ingurua eta forma izan daitezke, adibidez, eta bi eta hiru dimentsioko marrazkietan gorde daitezke.\nNeurriari dagozkion datuak sistema informatikoan sartu eta gorde ondoren, diseinatzaileak erraztasun handiagoz erabil eta alda ditzake diseinuaren ideiak, produktuaren garapenean aurrera egiteko. Horrez gainera, zenbait diseinatzaileren ideiak erabil eta txerta daitezke, datu horiek sare informatikoetan barrena bidal baitaitezke, eta beraz elkarrengandik urrun dauden diseinatzaile eta ingeniariek taldean lan egin dezakete. CAD sistemek produktu baten funtzionamendua simulatzeko aukera ematen dute. Proposatutako zirkuitu elektroniko batek aurreikusita bezala funtzionatuko ote duen egiaztatzea ahalbidetzen dute, edota zubi bat aurreikusitako zama jasateko gai izango den eta baita ontzi diseinatu berri batetik tomate-saltsa behar bezala isuriko den.\nCAD sistemak ordenagailuz kontrolatutako fabrikazio-ekipoekin konektatzen direnean CAD/CAM (Computer Aided Manufacturing) sistema integratua osatzen dute. Ordenagailuz lagundutako fabrikazioak abantaila handiak ditu fabrikazio-ekipoak kontrolatzeko ohiko metodoekiko. Gehienetan, CAM ekipoekin operatzailearen hutsak saihesten dira eta eskulanaren kostua murrizten. Baina etengabeko doitasunak eta aurreikusitako ekipoaren erabilera optimoak are abantaila handiagoak dakartza. Esate baterako, hortzek eta ebakitzeko tresnek gehiago irauten dute eta gutxiago hondatzen dira, eta beraz, fabrikazio-kostuak are gehiago murrizten dira. Horren aurrean aipatu behar da, ordea, kapital handiagoak behar direla horrelako sistemak antolatzeko, eta langile gutxiagorekin produktibitatea mantendu ahal izateak eragin txarrak izan ditzakeela gizartean.\nSorrera.\nPierre B\u00e9zier frantziarrak, Arts et M\u00e9tiers Paris Tech eskolako ingeniariak, asmatu zituen CADen oinarriak 1966an, UNISURF programaren bitartez, 1968an patentatu zuena.\nGeroago, 1982an, \"Autodesk\" enpresak AutoCAD softwarea asmatu zuen. Software honek mundu osoan ospe handia du, editatzeko ahalmenagatik; batez ere, arkitektoek, ingeniariek, diseinatzaile industrialek eta horrelako langileek erabiltzen dute. Dena den, AutoCAD programaz aparte, beste hainbat software ere asmatu dira, baina hala eta guztiz ere, AutoCADek jarraitzen du erabiliena izaten.\nCAD softwarearen hasiera.\nHasiera batean, bakarrik \"X\" eta \"Y\" norabideetan egin ahal ziren geometriak (hau da, bi dimentsiotan, 2D); horrek esan nahi du ordenagailuz egin ahal ziren diseinuak paper batean egindako diseinuak bezalakoak zirela. Geroago, \"Z\" dimentsioa ere gehitu zen, horrela piezak hiru dimentsiotan egitea ahalbidetuz (3D).\nPaperetik ordenagailura pasatzeak izan zituen abantailen artean, hauek dira aipagarrienak:\nGure egunotan, CAD programak nahitaezkoak bihurtu dira edozein industrializazio-prozesutan. Gainera, badaude hainbat fabrikazio-prozesu, CAD softwarerik gabe egin ezin direnak; adibidez, prototipoak era azkarrean egitea, kontrol dimentsionala etc.\nErabilera.\nCAD softwarea hainbat aplikaziotarako espezializatu ahal da; esate baterako, asko erabiltzen da ordenagailuen bitartezko animazioan, baita pelikulen efektu berezietan, publizitatean eta abarretan. Industria askotan ere erabiltzen da produktu fisikoak diseinatzeko, softwareak kalkuluak egin ahal baititu forma eta tamainarik egokiena aurkitzen laguntzeko.\nIngeniaritzan ere sarri erabiltzen den programa da, hainbat produkturen diseinuan, gero CADen bitartez analisiak (estatikoak eta dinamikoak) egiteko eta fabrikazio-prozesurik egokiena aukeratzen laguntzeko.\nHorrez gain, efektu fisiko garrantzitsuak simulatzeko ere erabiltzen da (analisi termikoa, mekaniko-estrukturala, elektrostatikoa, elektromagnetikoa, fluidoen analisia, etab.), baita perdoi estruktural desberdinak zehazteko fabrikazio-prozesu ezberdinetan ere.\nCAD softwarearen abantailak.\nCAD erabiltzeak dituen abantailen artean hauexek daude: kostu txikiago izatea produktuen garapenean, produktibitate handiagoa, produktuaren kalitatearen hobekuntza eta merkatura heltzeko denbora laburragoa behar izatea. Izan ere,\nCAD software ezagun batzuk.\nFibersim: Diseinu konplexuetan erabiltzen da, produktu berritzaileak diseinatzeko.\nNX: Programa batean zerbitzu gehien ematen dituena da, produktuak diseinatzeko erabilia.\nSDE: Garraioen segurtasun-sistemak diseinatzeko erabiltzen da.\nSolid Edge: Produktuak diseinatzeko software sinplea, baina oso azkarra.\nSyncrofit: Ingeniaritzan erabilia, muntaia konplexuak eta estruktura aeronautikoak diseinatzeko.\nANSYS: Efektu fisikoen simulazioa egiteko, elementu finituen programaren bitartez. Adibidez, F1 (bat formula) lehiaketan erabilitako softwarea da, autoaren erantzuna kalkulatzeko.\nCoventorware: Efektu fisikoen simulazioa ere egiten du, elementu finituak eta beste hainbat programa erabiliz.\nEfektu fisikoak aztertzeko, beste hainbat software daude. Horietakoak dirak dira:\nMemElectro (elektrostatikarako), MemMech (diseinu estruktural eta termomekanikoak), CoSolve-EM (diseinu elektromekanikoa), MemPZE (diseinu piezoelektrikoa), DampingMM (marruskadura eta elastikotasuna aztertzeko), MemETherm (dilatazio termikoa), MemPZR (piezoerresistentzia), MemHenry (induktantzia) eta MemOptics (difrakzio optikoa)."}
{"id": "270258", "revid": "28807", "url": "https://eu.wikipedia.org/wiki?curid=270258", "title": "Computer Aided Design/Computer Aided Manufacturing", "text": ""}
{"id": "270260", "revid": "58701", "url": "https://eu.wikipedia.org/wiki?curid=270260", "title": "Antonio Saura", "text": "Antonio Saura (Huesca, Espainia, 1930eko irailaren 22a - Cuenca, Espainia, 1998ko uztailaren 22a) espainiar pintorea izan zen.\nBiografia.\nBere kasa ikasi zuen asko irakurriz, eta 1947an hasi zen margotzen, gaixoaldi luze batean. Gaztaroa Madrilen eman zuen, eta 1953tik aurrera denboraldi luzeak egin zituen Parisen. Hasieran, gaixoaldian, obra surrealistak egin zituen, txikiak eta xehetasun handiz landuak, baina gero, 1950 inguruan, libreago margotzen hasi zen, fantasiaren eta surrealismoaren eraginpean, hala ere: \"El cementerio de los suicidas\". Abstrakzioa indarra hartzen hasi zen, eta gauzak lausotzen, edo anbibalentzia nabarmen bihurtzen: \"Piedra, Luna, Cielo\". Handik gutxira, baina, alde batera utzi zuen figurazioa, eta surrealismoa ahaztu; orbanezko pintura-molde bat egiten hasi zen, indar eta dramatismo handikoa, barrokoa inoiz.\nSauraren jarrerak erabat aldatu zuen Espainiako orduko artea, informalismoaren garaipena ekarri baitzuen. 1957an El Paso taldea sortu zuen, Madrilen, Canogar, Feite, Millares eta beste artista batzuekin batera. Taldea hizkuntza formal berri baten bila ibili zen, informalismotik gertu bere estetikan. Saura Espainiako espresionismo abstraktuaren ordezkari aipagarrienetako bat izan da. Kolore gama urria, zuria eta beltza erabiltzea izan zen bere lehen aldi horretako ezaugarrietako bat: \"Crucifixi\u00f3n\". Garai hartan egin zuen \"Gaztelakoa\" izenez ezagutzen den sail osoa.\n80ko hamarralditik aurrera kolore gorria gehitzea erabaki zuen, irudiak (sinbolikoak askotan) egiteko: Kristoren eta emakumezko pertsonaien erretratuak egin zituen, adibidez, marra bihurrituak, ia ezagutezinak erabiliz. Gauzen ikuspegi tradizionala baztertu zuen, eta bere pinturarekin adierazpen abstraktuko bide berri bat urratu zuen. Bestalde, lan handia egina da teorialari gisa saiakera-liburuak idazten, eta orobat, liburu irudigile gisa.\nAzkeneko urteetan, tamaina txikiko lanak baztertuta, konposizio handiak egin zituen, eta kolorea ere erabili zuen: aipagarriak ditu, adibidez, \"Transformaciones\" edo \"Superposiciones\" sailak. Sari asko jasotakoa da, hala nola Guggeenheim (1960), Carnegie (1964), Luganoko Bienalaren sari nagusia (1966), Mentoneko Bienalaren lehen saria (1968)."}
{"id": "270261", "revid": "1545", "url": "https://eu.wikipedia.org/wiki?curid=270261", "title": "Ernst Mach", "text": "Ernst Mach (Turas, Austriar Inperioa, 1838ko otsailaren 18a - Haar, Alemaniar Inperioa, 1916ko otsailaren 19a) austriar fisikari eta filosofoa izan zen.\nBiografia.\nFilosofiaren alorrean, enpiriokritizismoaren jarraitzaile izan zen. Teoria horren arabera, sentsazioak eta sentsazioen arteko loturazko funtzioak (legeak) aztertu behar dira esperientzia, bere osotasunean, ulertu ahal izateko. Enpiriokritizismoak, beraz, azterketatik kanpo uzten ditu substantzia eta kausalitatea, eta eremu fisikoaren eta psikikoaren bikoiztasuna ukatzen.\nFisikaren alorrean, hotsaren lastertasunak aerodinamikan duen eragina aztertu zuen. Fisikari honen omenez, \"Mach\" izena eman zaio aeronautikan erabiltzen den lastertasun banakoari. Newtonek ezarritako mekanikaren oinarriak kritikatu zituen, eta Machek alor horretan ikertutakoak eragin handia izan zuen Einsteinengan."}
{"id": "270262", "revid": "512", "url": "https://eu.wikipedia.org/wiki?curid=270262", "title": "Sarvadaman Chowla", "text": "Sarvadaman Chowla (Londres, Erresuma Batua, 1907ko urriaren 22a - Laramie, Wyoming, AEB, 1995eko abenduaren 10a) indiar matematikaria izan zen.\nLondresen jaio bazen ere, Indian igaro zuen haurtzaroa. 21 urte zituela graduatu zen Lahoreko Government Collegen. Doktorego-ikasketak Ingalaterran, Cambridgeko Unibertsitatean, egin zituen, Littlewooden zuzendaritzapean, eta 1931n bukatu zuen.\nIndiara itzuli zenean hainbat unibertsitatetan aritu zen matematika-eskolak ematen: Delhiko St Stephen's Collegen, Benaresko Indiar Unibertsitatean, Waltairko Andhra Unibertsitatean eta Lahoreko Punjab Unibertsitateko Gobernu Eskolan. Indiaren independentzia zela eta, Estatu Batuetara joatea erabaki zuen; han Princetongo Ikerketa Aurreratuetako Institutuko irakasle bisitari izan zen, Kansasko Lawrence Unibertsitatean irakasle hautatu zuten arte (1949). Hiru urte geroago, Boulderko Coloradoko Unibertsitatera joan zen, eta han aritu zen 1963 arte. Urte hartan, Pennsylvania Estatuko Unibertsitateko irakasle-ikertzaile postua eskaini zioten, eta 1976 arte aritu zen bertan.\nChowlak ekarpen ugari egin zituen zenbaki-teoriaren eta konbinatoriaren arloan; 1925-1986 bitartean 350 bat artikulu idatzi zituen. Horietan zenbaki-teoria, analisia, zenbaki analitikoen teoria, forma bitar koadratikoak eta klase-zenbakiak, konbinatoria, ekuazio diofantikoak eta hurbilketa diofantikoak eta oinarrizko zenbakien teoria landu zituen. Bestalde, hainbat matematikarirekin batera lan egin zuen, besteak beste Apostol, Artin, Brauer, Davenport, Erd\u00f6s, Marshall Hall, Hasse, Herstein, Mordell, Pillai, Rao, Selberg, Shimura, Skolem, Todd, Walfisz eta Zassenhaus. Hortaz, Chowlaren zenbait teorema garrantzitsuk haien izenak dituzte; aipagarriak dira Bruck-Chowla-Ryser teorema (1950), Ankeny-Artin-Chowla teorema (1952), Chowla-Mordell teorema (1962) eta Chowla-Selberg formula.\nGainera, Wolstenholmeren teorema ere orokortu zuen, eta Bernoulliren zenbakietan ere ekarpenak egin zituen. Lan horiek zirela-eta, ohore asko jaso zituen; hala, Padma Bhushan saria jaso zuen Indiako Zientzietako Akademia Nazionalaren eskutik (Indian National Science Academy) eta Norvegiako Zientzia eta Letretako Errege Elkarteko kide ere hautatu zuten."}
{"id": "270264", "revid": "46380", "url": "https://eu.wikipedia.org/wiki?curid=270264", "title": "Hyppolyte-Adolphe Taine", "text": "Hyppolyte-Adolphe Taine (Vouziers, Ardenak, 1828ko apirilaren 21a - Paris, 1893ko martxoaren 5a) frantziar pentsalaria, literatura-kritikaria eta historialaria izan zen. Frantziako XIX. mendeko eskola positibistako pentsalari garrantzitsuenetakoa izan zen.\nBizitza.\nLiteratura eta filosofia ikasi zituen Parisen. Platonen eta La Fontaineren obra batzuei buruzko kritika-lanak aurkeztu zituen 1852tik 1853ra bitartean. Tito Livio erromatar historialariari buruz egin zuen doktore-tesia. 1855ean \"Voyage aux eaux des Pyr\u00e9n\u00e9es\" (\"Bidaia Pirinioetako uretara\") bidaia-liburua argitaratu zuen, eta hurrengo urteetan idatzi zuen bere lehen filosofia-liburua: \"Les Philosophes fran\u00e7ais du XIXe si\u00e8cle\" (1857, \"XIX. mendeko frantses filosofoak\"). Positibismoaren aldeko ideiak azaldu zituen obra hartan.\n1858an \"Essais de critique et d\u00b4histoire\" (\"Kritika- eta historia-saiakerak\") lanaren lehen liburukia aurkeztu zuen, eta hurrengo urteetan \"Histoire de la litt\u00e9rature anglaise\" (1863-1864, \"Ingeles literaturaren historia\") lan handia idatzi zuen. Lan horretan aurkeztu zituen Tainek arteari buruz zituen ideia nagusiak. Haren ustez, gizonaren egitekoak dira artea eta literatura, gizona goi-mailako animalia den aldetik, eta \"maisu-gaitasunak\" (\"facult\u00e9 maitresse\") gidatzen ditu artista eta idazle handiak. Alabaina, norberaren arraza eta bizi dituen giroa (geografia eta gizarte-giroa) eta unea (historia-bilakaera) guztiz faktore garrantzitsuak dira gaitasun hura gauzatzerakoan. Molde bereko argudioak erabili zituen historiako gertakariak azaltzerakoan, eta kritika zorrotzak jaso zituen ideia haien determinismo itxia zela eta.\n1864an Parisko Arte Ederretako Eskolako zuzendari izendatu zuen Napoleon III.ak, eta artearen filosofiari buruzko lanak idatzi zituen hurrengo urteetan. 1870ean, psikologia-tratatu bat idatzi zuen, \"De l\u00b4intelligence\" (\"Adimenari buruz\"). Condillac eta Alexander Bainek zabalduriko ideien alde zegoela erakutsi zuen obra hartan. 1870eko gerraren eta Komunaren ondoren, \"Les Origines de la France contemporaine\" idatzi zuen (1876-1896, \"Egungo Frantziaren jatorria\") eta \"Philosophie de l\u00b4art\" (1882, \"Artearen filosofia\") liburura bildu zituen arteari buruzko lan aipagarrienak."}
{"id": "270265", "revid": "1545", "url": "https://eu.wikipedia.org/wiki?curid=270265", "title": "Fidel V. Ramos", "text": "Fidel Valdez Ramos (Lingayen, 1928ko martxoaren 18a - Makati, 2022ko uztailaren 31) filipinar militar eta politikaria izan zen. Filipinetako Errepublikaren lehendakaria izan zen 1992-1998 bitartean.\nBizitza.\nKanpo Arazoetako ministro izandako diplomatiko eta legebiltzarkide baten semea da. Estatu Batuetan, West Pointeko Akademia Militarrean, eta Illinoisko Unibertsitatean egin zituen ikasketak. Koreako Gerran parte hartu zuen, eta Filipinetako Ekintza Zibileko Taldeko Estatu Nagusiko buruzagia izan zen (1996-1968), Vietnamgo Gerran.\nFerdinand Marcos lehendakariaren gobernuan (Marcosek hauteskundeen bidez lortu zuen lehendakaritza 1965ean eta 1969an, baina hiru urte geroago konstituzioa deuseztatu zuen, eta diktadura ezarri zuen Filipinetan), Filipinetako Poliziaren buru izan zen, eta Gudarostearen Estatu Nagusiaren buruordea, 1981etik 1986ra bitartean. Marcos lehendakariaren laguntzaile estuenetako bat izan zen. Aitzitik, 1986an, boterea hartzeko piztu zen borrokan, Coraz\u00f3n Aquinoren alde egin zuen, Marcosen diktaduraren aurkako herri-mugimenduaren alde, hain zuzen.\nDemokrazia nagusitu zenean, Aquinoren lehendakaritzapean, Estatu Nagusiaren buruzagi eta Defentsa Nazionalaren arduradun izendatu zuten. Hurrengo urteetan, Coraz\u00f3n Aquinoren aurkako estatu-kolpe saio batzuk zapuztu zituen, eta horrek eman zion ospeari esker, Aquinoren ondorengo gisa aurkeztu zen 1992ko lehendakaritzarako hauteskundeetan. Urtebete lehenago, ministro-kargua utzi zuen, eta bere alderdia sortu zuen. Alde txikiz irabazi zuen, eta Filipinetako Errepublikaren hamabigarren lehendakari bihurtu zen, katolikoa ez zen aurrenekoa.\nBere aurreneko zereginak energia- eta ekonomia-krisiari aurre egitea, eta komunisten eta musulmanen gerrilla-ekintzak desagertzeko neurriak hartzea izan ziren. 1997ko irailean, manifestazio jendetsu baten ondoren, atzera egin behar izan zuen bigarren agintaldia lortzeko konstituzioa berritzeko bere ahaleginean. 1998an, Joseph Estradak, ordu arte lehendakariorde izandakoak, hartu zuen lehendakari-kargua, maiatzeko hauteskundeetan hautagai ofizialista Jos\u00e9 de Venecia, Ramosen babesa zuena, garaitu ondoren."}
{"id": "270266", "revid": "1545", "url": "https://eu.wikipedia.org/wiki?curid=270266", "title": "Moussa Traor\u00e9", "text": "Moussa Traor\u00e9 (Kayes, Frantziar Sudan (gaur egun Mali), 1936ko irailaren 25a - Bamako, 2020ko irailaren 15a) maliar militarra eta politikaria izan zen. Maliko presidentea izan zen 1969-1991 bitartean.\nBizitza.\nKatiko Eskola Militarrean egin zituen ikasketak. Gero Frantziako armadan sartu zen, eta 1960an bere herrialdera itzuli zen. 1971n, koronel izendatu zuten eta zazpi urte geroago jeneral. 1968an Maliko lehendakari Modibo Ke\u00efta kargutik kendu zuen estatu kolpearen buru izan zen. Orduan Askapen Nazionalerako Batzorde Militarreko (\"Comit\u00e9 militaire de lib\u00e9ration nationale\") presidente izendatu zuten, eta Maliko Gudarosteen komandanteburu. 1969 eta 1979 bitartean estatuburu izan zen, eta azken urte hartatik aurrera Maliko lehendakari. Gainera, Defentsa eta Segurtasun ministro izan zen 1978-1986 bitartean, eta Barne Arazoetako ministro 1978-1979 bitartean. 1970ean Afrika Mendebaldeko Estatuetako Estatuburuen Konferentziako lehendakari izan zen.\n1985ean Maliko lehendakari hautatu zuten berriro. 1988an, berriz, Afrikar Batasunaren Aldeko Erakundeko (OUA, \"Organisation de l'Unit\u00e9 Africaine\") lehendakari hautatu zuten. 1989ko uztailean, Egiptoko lehendakari Hosni Mubarakek hartu zuen haren lekua OUAren lehendakaritzan. 1990ean, Egipto eta Mexikoko lehendakariekin batera, Haurtzaroaren Mundu Gailurraren antolatzaileetako bat izan zen, Nazio Batuen babespean. 1991n Maliko egoera politikoa krisian sartu zen, eta ikasleek hezkuntzaren kalitate txarraren aurkako manifestazioak deitu zituzten. Martxotik aurrerako protestetan, baina, alderdi bakarreko sistema desagertzea eta alderdi-aniztasuna onartzea izan zen manifestazioetako eskari nagusia. Protestek herritarren eta armadaren arteko borroka odoltsuak ekarri zituzten. Negoziatzeko ezintasunaren aurrean, oposizioak greba orokorra deitu zuen, Traor\u00e9k dimisioa aurkeztu arte greban irauteko asmoz. Traor\u00e9k ez zuen dimisioa aurkezteko asmorik agertu, baina setio-egoera eta etxeratze-deia bertan behera uztea erabaki zuen. Bere agintaldiaren amaiera arte, alegia ekainera arte, eutsi nahi zion karguari, baina martxoan armadak kenarazi zuen kargutik. Armadak bertan behera utzi zuen konstituzioa, parlamentua desegin zuen, alderdi bakarra abolitu zuen, Bakearen Aldeko Batzorde Nazionala antolatu zuen eta oposizioarekin bat egin zuen.\n1993an, heriotza zigorra ezarri zioten krimen politikoak zirela medio, Bamakon hil ziren 300 manifestariren hilketan nahasia egoteagatik batez ere, baina aurrerago epai hori kommutatu egin zioten. 1999an, berriro, heriotzara zigortua izan zen, bere emaztearekin batera, oraingoan ekonomia-arloko delituengatik. Alpha Oumar Konar\u00e9 presidenteak zigor horiek kommutatu egin zizkien eta biziarteko zigorra ezarri zieten. Aurrerago, 2002an, barkatu egin zien."}
{"id": "270268", "revid": "46380", "url": "https://eu.wikipedia.org/wiki?curid=270268", "title": "Guillaume Apollinaire", "text": "Guillaume Apollinaire, jaiotza-izenez Wilhelm Albert W\u0142odzimierz Apolinary Kostrowicki (Erroma, Italia, 1880ko abuztuaren 26a - Paris, Frantzia, 1918ko azaroaren 9a) frantses idazlea izan zen.\nBiografia.\nIkasketa ezohikoak egin zituen, eta familiako irakasle-postu bat lortu zuen Renanian (1912-1945); lanbide horri esker, Alemania eta Austria-Hungarian zehar bidaia ugari egin ahal izan zituen.\nParisa joanda, bere lehen lanak argitaratu zituen literatura-aldizkarietan, eta Alfred Jarry eta beste zenbait literatura-egile gazte ezagutu. Arte-kritika egin zuen, bere lagunen joera berrien alde eginez: Picasso, Braque, Dufy, Matisse, Rousseau...\n1909an lehen liburua argitaratu zuen, \"L\u00b4Enchanteur pourrissant\" (\"Liluratzailea usteltzen\"). Gero \"L\u00b4Heresiarque et compagnie\" (1910) ipuin-bilduma ondu zuen. \"Le Bestiaire ou Cort\u00e8ge d\u00b4Orph\u00e9e\" (1911) fantasia poetikoaren ondoan, bere poema hoberenen bilduma plazaratu zuen: \"Alcools\" (1913). Poesia modernoaren obra nagusi horrek 1908 eta 1913 artean moldaturiko lanak biltzen ditu. Urte berekoa da \"Les peintres cubistes\".\nLehen Mundu Gerra hastean frantses armadan sartu zen (1914), eta zauritu egin zuten 1916 urtean. Berriro Parisa itzulirik, abangoardiako aldizkari nagusietan esku hartu zuen. 1917an poema-liburu berri bat argitaratu zuen, \"Vitam impendere amori\", bai eta autoreak berak \"drama surrealista\" deitu zuen lan guztiz originala: \"Les Mamelles de Tir\u00e9sias\" (\"Tiresiasen Titiak\"). 1918an \"Calligrammes\" agertu zen, ospetsuak egin ziren poema grafikoen bilduma; urte berean ezkondu zen.\nEspainiako gripeak jota hil aurretik, 1918an bertan kronika poetikoen bilduma bat argitaratu zuen: \"Le Fl\u00e2neur des deux rives\" (\"Bi ertzetako paseatzailea\"). Hil ondoren agerturiko zenbait lan: \"La femme assise\" (\"Emakume eseria\", 1920); \"Ombre de mon amour\" (\"Ene amodioaren itzala\", 1947); \"Lettres \u00e0 Lou\" (\"Louri gutunak\", 1955).\nMargolari lagunekin batean laster igarri zuen nondik abiatuko ziren surrealismoaren aitzindariak. Horrenbestez, arte modernoaren lehen aldarrikatzaileetakoa da. Bere poesia, forma-ausardiak gorabehera (puntuazio-zeinuen ezabapena, berritasun tipografikoak eta abar), lirismo bikainekoa da, tonu xumean adierazlea eta zirrara bigunaren sortzailea."}
{"id": "270269", "revid": "28807", "url": "https://eu.wikipedia.org/wiki?curid=270269", "title": "WilhelmApollinaris de Kostrowitsky", "text": ""}
{"id": "270270", "revid": "336", "url": "https://eu.wikipedia.org/wiki?curid=270270", "title": "Bruno Kreisky", "text": "Bruno Kreisky (Viena, Austria, 1911ko urtarrilaren 22a - Viena, 1990eko uztailaren 29a) austriar politikaria izan zen.\nBiografia.\nFamilia judu aberats batean hazi eta hezia. Hamasei urte zituela, Alderdi Sozialistako kide egin zen. Engelbert Dollfussen erregimen autoritarioak alderdia legez kanpo utzi zuenean (1934), Kreiskyk, beste kide batzuekin batera, Gaztedi Sozialista Iraultzaileak taldea sortu zuen. Kreisky kartzelan sartu zuten (1935-1936), eta saldukeriaz kondenatu zuten.\nEragozpenak eragozpen, zuzenbide-ikasketak amaitzea lortu zuen 1938an. Urte horretan bertan, naziek preso hartu zuten, eta kontzentrazio-esparru batera bidaltzekotan egon ziren. Bere familiako beste hogei kidek ez bezala, berak ihes egitea lortu zuen, Suediara.\nBigarren Mundu Gerra bukatu orduko, Stockholmera bidali zuten enbaxadore (1946-1950). Handik itzulitakoan, Austriako lehendakariaren kabinete pertsonalaren bigarren buru izendatu zuten, eta Kanpo Arazoetako idazkariorde (1953-1959).\nGarrantzi handiko eginkizuna bete zuen Austriaren burujabetasuna lehengoratzeko negoziazioetan (1955). Gero, Legebiltzarreko kide (1956-1983), Kanpo Arazoetako ministro (1959-1966), eta Alderdi Sozialistako buru (1967-1983) izan zen, eta Austriako kantziler 1970etik 1983ra bitartean.\nSekularizazioa, goi-mailako irakaskuntza eta liberalizazio soziala bultzatu zituen, ekonomiaren modernizazioa, lanpostuen sorrera eta gizarte-laguntzaren onurak handitzea sustatzeaz gainera. Bere beste lehentasunetako bat neutraltasun aktiboa bultzatzea izan zen. Judu agnostikoa izanik, arabiarren eta israeldarren arteko gatazkan alderdikeriarik gabe jokatzeko gai ikusten zuen bere burua. Baina bake-elkarrizketetan Palestinaren Askapenerako Organizazioaren parte-hartzea bultzatu eta Israelgo buruzagi nagusiak gogor kritikatu izanak judu askoren haserrea piztu zuen. Austriako nazi zaharren aurrean izan zuen jarrera ere oso eztabaidatua izan zen. Bere lehen gobernuko hamaika ministrotatik lau nazi izandakoak ziren. Nolanahi ere, bera izan zen Austriako politiko inportanteena Bigarren Mundu Gerraren ondoren, itzal handikoa nazioarteko diplomazian, eta estatu bateko lehen gobernuburu judu eta alemanez hitz egiten zuena."}
{"id": "270272", "revid": "119347", "url": "https://eu.wikipedia.org/wiki?curid=270272", "title": "Juan Genov\u00e9s", "text": "Juan Genov\u00e9s (Valentzia, Espainia, 1930ko maiatzaren 31 - Madril, 2020ko maiatzaren 15a) margolaria eta artista grafikoa izan zen.\nBizitza.\nIkazkin lan egin zuen txikitatik, eta gerra ondoko urteetan izandako bizipenek eragin handia izan zuten geroagoko haren obran eta izaera artistikoan. Valentziako Arte Ederretako Eskolan egin zituen ikasketak. 1950eko hamarraldian zenbait bidaia egin zituen (Madril, Paris...) eta gaztetatik erakutsi zuen margolaritzarako zaletasuna, baina 1964 arte ez zuen egin bere lehenengo bakarkako erakusketa. Erakusketa arrakastatsua izan zen, eta ospe handia lortu zuen.\n1950. urtean Los Siete taldearekin bat egin zuen; 1956. urtean Parpall\u00f3 taldean sartu zen, eta 1959an Hondo taldearen sorreran parte hartu zuen. 1960ko hamarraldiko zenbait obratan informalismoari eta pintura materikoaren bideari heldu zion, eta erregimenaren onarpena ekarri zion horrek, nahiz eta bera ideia haien kontra zegoen. Baina 1970eko hamarraldirako figuratibismoaren kutsua nabarmentzen hasi zen haren pinturan, eta Espainiako margolaritza figuratiboaren maisu nagusietakoa bihurtu zen.\nHaren obran atzematen diren eraginen artean, bereziki aipatzekoak dira errealismo kritikoa, Pop Arta (eguneroko gauzakiak txertatzea obretan, errealismo fotografikoa) eta zinema (prozedura narratiboak, \"travelling\"ak, lehenengo planoak edo ekintza beraren une desberdinak adierazten dituzten ondoz ondoko irudi sailak). 1970eko hamarraldiko obretan eduki kritiko nabarmena ageri du: salaketa eta errebindikazioa adierazten ditu kolore neutro eta difuminatuen bidez, eta gizarte-errealitatearen salaketa horrek arazoak ekarri zizkion; \"Besarkada\" edota \"Amnistia\" izeneko obra egiteagatik atxilotu egin 1976. urtean.\nAtzerrian arrakasta handiz lan egin zuen, Europan, Ameriketako Estatu Batuetan eta Japonian. 1980ko hamarraldian, dena den, aldaketa handia gertatu zen Genov\u00e9sen obran: giza irudiak edo taldeak protagonistatzat hartu ordez, hiri suntsituak agertzen ditu, eta autoek betetzen dute gizabanakoaren lekua, garai postindustrialaren ezaugarri gisa.\nGenov\u00e9sek hainbat sari irabazi zituen, eta munduko 44 museotan eta hainbat bilduma pribatutan banatua du obra."}
{"id": "270274", "revid": "448", "url": "https://eu.wikipedia.org/wiki?curid=270274", "title": "Joan Filipe Bela", "text": "Joan Filipe Bela, frantziar grafian Jeanne-Philippe de B\u00e9la (Maule, Zuberoa, 1709ko otsailaren 3a - Paue, Okzitania, 1796) zalduna, militarra eta idazlea izan zen.\nBizitza.\nGainbehera etorritako etxe oneko semea, abentura egarriak hartu zuen gaztetan eta 18 urte zituela Grenoblen Frantziako armadan sartu zen. Metzen dragoien teniente bilakatu zen. Buruzagi militarren agindu eta errietak gaizki eramaten zituen gizona izaki, kapitain bati duelo batean eraso egin zion eta preso hartu zuten Frantzian. Presondegitik ihes egin eta hainbat gorabeheraren ondoren Suediako armadan sartu zen. 1733. urtean Poloniako Erregetzarako Gerran hartu zuen parte Stanis\u0142aw Leszczy\u0144skiren alde, Suediako eta Frantziako gudarosteekin batera. Errusiarrek Danzigen hartu zuten preso baina ihes egin eta K\u00f6nigsbergen berriro bere armadarekin bat egin zuen. Arrisku handian ibili ondoren, Frantziara itzuli zen eta, 1738an kanoi mota berri bat asmatu zuen. 1745ean, 36 urte zituela, Luis XV.ak \"kantabriarrek\" (hots, euskaldunek) osaturiko gudaroste bat sortzeko agindu zion. Horrela jaio zen 1799ra arte jardun zuen \"Royal Cantabre\" errejimentua, Bela koronel zutela. Errejimentua, Euskal Ehiztarien aitzindaria izan zen. 1748an \"Exercices et \u00e9volutions \u00e0 l\u2019usage du R\u00e9giment Royal-Cantabre\" lana eman zuen argitara eta handik urtebetera utzi zuen armada, auzi luze baten ondorioz. Errejimentua ere ezer ezean geratu zen baina 1762ra arte iraun zuen, Flandrian bere abilezia erakutsiz.\nGizon jakintsua, Agosti Xahok (Ariel, 1846) eta Ducer\u00e9k (1896) argitara eman zuten \"Memoires Militaires\" lana idatzi, eta 30 urtez luzatu zen \"Histoire des Basques depuis leurs origines jusqu\u2019\u00e0 1748\" lan handiaren prestaerari ekin zion. Euskal Herriko herrialde guztien historia jasotzen zuen, ordura arte idatzi zen euskarazko hiztegirik handienarekin batera. Hiztegi honek euskalkietako hitzak jasotzen zituen, hebreera, grekoa, zeltikoa, bretoiera, arabiera, latina, gotikoa, espainiera eta italierazko adierekin batera. Zoritxarrez, ezin izan zuen argitaratu lan hori eta Dom Sanadon apezpikuak Bela iturri zuela Pauen kaleraturiko \"Essai sur la noblesse des Basques\" baizik ez da orain arte ezagutzen. Horrez gainera, euskarara itzuli zituen laborantza eta ekonomiari buruzko lan batzuk, argitaratu ezinean geratu zirenak. Maulera joan zen bizitzera eta oihal lantegi bat sortu zuen; han handikien artekotzat onartu zuten eta 1767an Zuberoako Gorteetan aukeratu zuten abokatu, aitonen semeen ordezkari. Aberats, jaun eta lurjabe handi zelarik, klase apalen aurkako neurriak hartu zituen eta Iraultza nagusitu ondoren, lur asko galdu zituen.\nLanak.\nBere esaerarik ezagunena honakoa da:"}
{"id": "270275", "revid": "336", "url": "https://eu.wikipedia.org/wiki?curid=270275", "title": "Vittorio Sereni", "text": "Vittorio Sereni (Luino, 1913ko uztailaren 27a - 1983ko otsailaren 10a) italiar idazlea izan zen.\nHaurtzaroa Brescian igaro zuen, eta ondoren Milanera joan zen, literatura ikastera. Lehenengo poema-bilduma 1941ean idatzi zuen, \"Frontiera\". Lan horretan Lonbardiako aintzirak eta paisaiak erakusten zituen, batez ere; inguru horrek, non faxismoaren zapalkuntza eta Europaren demokraziaren eskaera aurrez aurre jartzen ziren, idazlearen bakardade erabatekoaren eta gizakiekin bat egiteko nahiaren arteko tentsioa irudikatzen du. 1942an Greziako frontera joan zen. Sizilian aliatuek preso hartu, eta Aljeriako eta Marokoko frantses esparruetara bidali zuten. Gerraren ondoren, Milana itzuli zen, irakasle gisa lan egitera, eta bigarren poesia-bilduma argitaratu zuen, \"Diario d\u00b4Algeria \"(1947, \"Aljeriako egunkaria\"). \"Il Male d\u00b4Africa\" (1958) lanean, \u00abharresietako eritasuna\u00bb definitzen du, preso egotearen urruntasuna. Urruntasun horren gogoetak eragin handia izan zuen Sereniren lan guztian. 1952an Pirelli argitaletxeko publizista bihurtu zen, eta 1958an Mondadori argitaletxeko argitalpen-arduraduna. \"Diario d\u00b4Algeria\" laneko poesiak komentatu zituen \"Gli immediati dintorni\" (1962) lanean. 1964an, berriz, \"L\u00b4Opzione e allegati\" argitaratu zuen, poetaren bakardadea deskribatuz. 1965ean \"Gli strumenti umani\" bilduma argitaratu zuen, gerra ondorengo bizitzarekin zuen borroka azaltzen duena. \"Appuntamento a ora insolita\" (1964) eta \"Una visita in fabbrica\" (1958) lanetako pasarteetan, gizakien arteko harreman soilen poza ospatzen du poetak, eta zehaztasunez deskribatzen ditu eguneroko bizitzako ekintza txikiak. Ondorengo urteetan argitaratu zituen \"Lavori in corso\" (1965), \"Addio Lugano Bella\" (1971) eta \"Un posto di vacanza\" (1974), 1979an \"Stella variabile\" lanean bildu zirenak. Lan horretan, poetari munduko irudiak bortizkeriaz beteta etortzen zaizkio gogora. 1986an, poeta bera hil ondoren, \"Tutte le poesie\" (1986) lanean bildu zen Sereniren lan guztia. Sereni, bestalde, itzultzailea izan zen, Julien Green, Val\u00e9ry, Mallarm\u00e9, Ronsard, Char eta Poundena, besteak beste. Testu kritikoak ere idatzi zituen, \"Letture preliminari\" (1973) lanean bildu zituenak."}
{"id": "270276", "revid": "28807", "url": "https://eu.wikipedia.org/wiki?curid=270276", "title": "Jos\u00e9 M. Garc\u00eda de Paredes", "text": ""}
{"id": "270277", "revid": "65203", "url": "https://eu.wikipedia.org/wiki?curid=270277", "title": "Jos\u00e9 Eduardo dos Santos", "text": "Jos\u00e9 Eduardo dos Santos (Luanda, 1942ko abuztuaren 28a - Bartzelona, 2022ko uztailaren 8a) angolar politikaria izan zen. Angolako Errepublikako presidentea izan zen 1979-2017 bitartean.\nBizitza.\nAngolako Errepublikako presidentea 1979tik 2017ra. Aurreko presidente Ant\u00f3nio Agostinho Netoren politika marxista-leninista pixkana-pixkana ordezkatzen joan zen, eta sozialismo demokratikoa ezarri zuen. Angolaren Askapenerako Herri Mugimenduko (AAHM) (Movimento Popular de Liberta\u00e7\u00e3o de Angola) kide izan zen gaztetandik, eta goi-mailako ikasketak egin zituen Sobietar Batasun ohian (SESB). Portugalek Angola utzi zuenean, AAHMk ezarritako gobernuan, Kanpo Arazoetako ministro izan zen. 1977an gobernuko lehen lehendakariorde eta AAHMko Batzorde Nagusiko kide izendatu zuten. Urtebete geroago, Ekonomia Plangintzako ministro egin zuten. 1979ko irailean Errepublikako lehendakari-kargua hartu zuen, Batzorde Nagusiak aho batez hala erabakita, Agostinho Netoren heriotzaren ondoren.\nGerra Zibilaren eta gosetearen ondorioek eta, geroago, sobietar erregimena desegiten joateak, gobernuaren politika arintzera behartu zuten. Hasieran, lehendakaritza hartu zuenean, harreman estuak izan zituen Sobietar Batasun ohiarekin, eta Lerrokatu Gabeko Herrialdeen Mugimenduaren ildoari jarraitu zion. Senegalek erregimena ezagutzea lortu zuen, 1982an. Geroago, Kubako armada Angolatik erretiratzea onartu zuen, Hegoafrikarekin zenbait hitzarmen egin ondoren; izan ere, Hegoafrikako tropak Namibiako tropa matxinatuen kontra borrokatzen ari ziren Angolako hegoaldean.\n1985 inguruan, ekonomia liberalizatu zuen, gobernuaren zenbait funtzio deszentralizatu zituen, inbertsio pribatuak onartu, eta mendebaldeko ekonomiekin harreman zuzenagoak izaten hasi zen. 1992ko hauteskundeetan garaile atera zen, baina Angolaren Independentzia Osorako Batasun Nazionaleko (AISBN) buruzagiak, Jonas Savimbik, ez zituen emaitzak onartu, eta gerrillaren ekintzak bultzatu zituen. Dena dela, 1996ko martxoan, Dos Santos eta Savimbik batasun-gobernua eratzea hitzartu zuten, eta armada bakar bat. Hitzarmenarekin hemeretzi urteko Gerra Zibila amaitutzat uste bazen ere, 1997ko urriaz geroztik Nazio Batuek AISBNk oraindik mendean zeuzkan lurraldeak bahitu behar izan zituen, agindutakoa betetzen ari ez zelako.\nSavimbik bizia galdu zuen 2002an, Angolako Indar Armatuen eta UNITAko unitate baten artean Lucusse herriaren inguruan, Angola erdialdean, izandako borrokaldi batean. Alabaina, Savimbiren heriotzak, gerra zibila areagotzearen ordez, bake prozesua bultzatu zuen. UNITAko buruzagi nagusia hil eta handik hiru astera, Luandako Armadako eta UNITAko buruzagiek su-etena hitzartu zuten, dos Santos presidentearen begiradapean. Handik aurrera, herrialdea egonkortzen jardun zuen, eta hauteskunde guztiak irabazi zituen 2017 arte. Dena den, hauteskunde prozesu horiek itzal asko izan zituzten. Oposizioak sarri salatu izan zion MPLA alderdiari iruzurkerian ibili izana. Ustelkeria ere leporatu zitzaion; iturri batzuen arabera, 16.000 milioi euroko aberastasuna gordetzen zuen."}
{"id": "270278", "revid": "336", "url": "https://eu.wikipedia.org/wiki?curid=270278", "title": "Charles Maurice de Talleyrand-P\u00e9rigord", "text": "Charles-Maurice de Talleyrand-P\u00e9rigord (Paris, 1754ko otsailaren 2a - Paris, 1838ko maiatzaren 17a), ezagunagoa Talleyrand gisa, frantses politikaria izan zen.\nBiografia.\nTalleyrand-P\u00e9rigordeko kondearen semea zen. Herren geratu zen haurtzaroan izandako istripu baten ondoren, eta gudarostean sarrerarik ez zuelarik, seminarioan sartu zen, bokaziorik ez zuen arren. Apaiztu ondoren, goi-karguak izan zituen, aristokrata zelako eta, Autungo apezpiku egin eta gero (1788), kleroaren ordezkari izendatu zuten, 1789ko Estatu Orokorretarako.\nIdeia berrien alde jokatu zuen hasieratik: biltzar bakar baten beharra aldarrikatu zuen, konstituzio berriaren alde egin zuen eta Elizaren ondasunak estatuaren eskuetara igarotzearen alde mintzatu zen. Kleroaren konstituzio zibila aldarrikatu ondoren (1790), konstituzioaren aldeko apaizen buruzagi bihurtu zen eta Autungo apezpiku-kargua utzi zuen. Pio VI.a aita santuak kondenatu egin zuen horregatik eta Eliza utzi zuen.\nDiplomazia-lanetan hasi zen ondoren eta Ingalaterrara bidali zuten, britainiarren neutraltasuna lortzeko. 1792an, Orl\u00e9ansgo dukearen aldeko lanetan ari zelako salaketa egin zioten, eta Ingalaterran eta Estatu Batuetan babestu zen handik aurrera.\nRobespierre hil ondoren (1794), Frantziara itzuli eta Kanpo Harremanetarako ministro izendatu zuten. Kargu berean segitu zuen 1799an, Napoleon Bonapartek estatu-kolpea jo ondoren eta Eliza Katolikoarekiko konkordatua negoziatu zuen. Titulu asko jaso zuen Napoleongandik hurrengo urteetan: besteak beste, B\u00e9n\u00e9venteko printze titulua. 1807an, kargu guztiak kendu zizkion Napoleonek, haren kanpo-politika onartzen ez zuelako, eta 1809an Napoleonen aurka saiatu zen, baina alferrik.\n1814an, Napoleonen agintaldia amaitu ondoren, politika-mundura itzuli zen eta kanpo-arazoetako ardura hartu zuen gobernu berrian. Vienako Batzarrean parte hartu zuen eta aliatuak zatitzen saiatu zen. Ahalegin haiek hutsean geratu ziren Napoleonen estatu-kolpearen ondoren (1815ko apirila), eta gerokoan monarkia berriro ezartzearen alde gogotik jardun arren, baztertu egin zuten erregezale muturrekoek. Enbaxadore aritu zen Londresko konferentzian 1830etik 1831ra bitartean."}
{"id": "270280", "revid": "1545", "url": "https://eu.wikipedia.org/wiki?curid=270280", "title": "Charles-Maurice de Talleyrand-P\u00e9rigord", "text": ""}
{"id": "270281", "revid": "1545", "url": "https://eu.wikipedia.org/wiki?curid=270281", "title": "Charles-Maurice de Talleyrand", "text": ""}
{"id": "270282", "revid": "105290", "url": "https://eu.wikipedia.org/wiki?curid=270282", "title": "Somoza familia", "text": "Somoza familia XX. mendean 44 urtez Nikaraguako aginpidea izan zuen dinastia politikoa izan zen. Nikaraguako lehendakaritza somozatarren esku izan zen 1937tik 1979ra; tartean izan ziren beste lehendakari batzuk, baina somozatarren eraginpean agindu zuten betiere. Kide aipagarrienak:"}
{"id": "270283", "revid": "1545", "url": "https://eu.wikipedia.org/wiki?curid=270283", "title": "Man Ray", "text": "Man Ray \u2014jatorrizko izen-deiturez Emanuel Radnitzky (Filadelfia,\u00a0Ameriketako Estatu Batuak, \u00a0-\u00a0Paris,\u00a0Frantzia, ) artista modernista izan zen, argazkilaria, margolaria eta zinemagilea.\nEstatubatuarra zen eta errusiarrak eta judutarrak zituen gurasoak, baina bere karreraren zatirik handiena Parisen egin zuen. Dadaismoari eta surrealismoari ekarpen handiak egin zizkion, nahiz eta arte mugimendu horiekiko lotura informalak baizik izan ez zituen. Askotariko euskarrietan egin zituen artelanak, baina bere burua margolaritzat zuen. Ezaguna da argazkiengatik, erretratugile eta modako argazkilari lanetan nabarmendu baitzen; bai eta (bere izenarekin hitz jokoa eginez) \"rayograph\" izendatu zituen bere fotogramengatik ere.\nBizitza eta karrera.\nNew York.\nArkitektura eta industria-diseinuko ikasketak egin zituen New Yorken; baina, publizitatean denboraldi bat egin eta gero, azkenean, pinturan hasi zen. 1908. urtean Adon Lacroix olerkariarekin ezkondu zen, eta 1915ean dada talde bat osatu zuen New Yorken, Marcel Duchamp frantses margolariarekin batera, eta \"ready-made\" edo artelantzat harturiko merkatuko gauzaki bihurrikatuak hasi zen aurkezten, horien artean \"The Gift\" (1921, \"Oparia\"), azpian eratxikitako iltze-andana bat duen plantxa. Kristalak ere landu zituen, aerografoz baliatuta.\nParis.\n1921ean Parisa jo eta Andr\u00e9 Bretonen inguruko talde surrealistarekin hasi zen lanean. Iritsi eta gutxira Montparnasse auzoan kokatu zen, eta bertan Alice Prin (\"Kiki de Montparnasse\") ezagutu eta harekin maitemindu zen, artisten modeloa izan zena eta oso ezaguna hiriko zirkulu bohemioetan: Pablo Picasso, Tristan Tzara, James Joyce, Gertrude Stein, Jean Cocteau, Salvador Dali, Peggy Guggenheim eta Antonin Artaud, besteak beste.\nArgazki lanetara jo zuen, dirubide bila, eta arian-arian aldendu zen alor horretan ere molde tradizionaletatik: \"rayograph\" edo azalera sentikorraren gainean ezarritako objektuen inpresio zuzena asmatu zuen. 1922an aurkeztu zuen teknika horren bidez eginiko lana, \"Les Champs D\u00e9licieux\" (\"Zelai gozoak\") liburuan. Ospe handia lortu zuen argazkilari gisa.\nRayren argazkietan, pultsio erotikoaren eskutik azaltzen zaizkigu elementu bitxi ironikoak: emakume-imagina bat ageri da aurrez xehe-xehe landuriko konposizioetan, natura hil baten antzeko zerbait balitz bezala.\n1924. urtean, dadaismoa albo batera utzi eta surrealismora jo zuen. Izan ere, 1925. urteko Parisko lehenengo erakusketa surrealistan parte hartu zuen. Horretaz gain, film labur batzuk ere egin zituen, estetika surrealistari jarraituz, betiere: \"Le Retour \u00e0 la raison\" (1923, \"Itzulera arrazoira\"), \"L\u00b4\u00c9toile de mer\" (1928, \"Itsas izarra\"), \"Les Myst\u00e8res du ch\u00e2teau de D\u00e9\" (1929, \"D\u00e9ko gazteluko misterioak\").\nLapurdin sei hilabeteko egonaldian egindako etxearen izen bera eman zion historiako lehen film surrealistatzat hartua denari, \"Emak Bakia\" (1926). Pintura eta marrazkia landu zituen, argazki surrealistez gainera, arrazoitik kanpoko ilusiozko irudiak eskainita: \"Observatory Time-The Lovers\" (1932-1934, \"Maitaleak behatokiaren orduan\"), \"Sade markesaren erretratua\" (1939).\n2012an, Oskar Alegria zinemagile iruindarrak \"Emak Bakia baita\" dokumentala egin zuen, hain zuzen ere Rayren \"Emak Bakia\" pelikulan ageri den etxearen bilaketa ardatz duena.\nAzken urteak.\n1940. urtean Man Rayk ihes egin zuen naziek hartua zuten Paristik, eta Los Angelesko hirira joan zen. Richter zinemagilearekin lan egin zuen gidoigile eta antzezle Hollywooden, \"Dreams That Money Can Buy\" (1946, \"Diruz eros daitezkeen ametsak\") eta \"Dadascope\" (1956-1961) filmetan.\n1946an itzuli zen Parisa, eta pintura lantzen jarraitu zuen birikako infekzio batek jota hil arte."}
{"id": "270284", "revid": "28807", "url": "https://eu.wikipedia.org/wiki?curid=270284", "title": "Emanuel Rabinovitx", "text": ""}
{"id": "270286", "revid": "1545", "url": "https://eu.wikipedia.org/wiki?curid=270286", "title": "Piedmont", "text": "Piedmont izan daiteke:"}
{"id": "270288", "revid": "28807", "url": "https://eu.wikipedia.org/wiki?curid=270288", "title": "Gesto por la paz", "text": ""}
{"id": "270289", "revid": "28807", "url": "https://eu.wikipedia.org/wiki?curid=270289", "title": "Gesto por la Paz", "text": ""}
{"id": "270291", "revid": "336", "url": "https://eu.wikipedia.org/wiki?curid=270291", "title": "Paul Creston", "text": "Paul Creston (jaiotza-izena: \"Giuseppe Guttoveggio\" ; New York, 1906ko urriaren 10a - San Diego, Kalifornia, 1985eko abuztuaren 24a) estatubatuar musikagilea izan zen.\nPiano-ikasketak Giuseppe Aldo Randegger eta Gaston-Marie D\u00e9thierrekin egin zituen, eta organokoak Pietro Yonekin. Hala ere, Creston autodidakta izan zen musikagile gisa. 1932. urtean hasi zen musika ikasten. Organo-jotzaile gisa aritu zen zineman, zinema ahostuna hasi aurretik, eta New Yorkeko St. Malachy elizako organo-jotzaile izan zen 1934tik 1967ra bitartean. Guggenheim beka bati esker egin zituen bere lehen lanak. 1938an New York Music Critic\u00b4s Circle saria irabazi zuen, 1. sinfonia lanagatik (1941). 1956tik 1960ra bitartean, Musikagile eta Zuzendari Elkarte Nazionaleko lehendakari izan zen, eta 1960tik 1968ra bitartean, American Society of Composers, Authors and Publisherseko zuzendari. Irakasle gisa ere aritu zen lanean: New Yorkeko College of Musicen (1963-1967) eta Central Washington State Collegen (1968-1975). Crestonen musikaren ezaugarri nagusiak bat-batekotasuna eta zentzu melodikoa dira. Baztertu egin zituen musika deskribatzaileak, eta musika hutsaren bidea hartu zuen, forma klasikoen bidez landu zuena (sinfoniak, kontzertuak...). Musika-tresnen arteko konbinazio bereziak egiten zituen, eta Crestonen lan horiek dira ezagunenak: Concertinoa marinbarako, sonata saxofoi alturako eta pianorako, rapsodia saxofoi eta organorako. Musika sinfonikoa izan zen Crestonen produkzioaren oinarria: sei sinfonia, hamabost kontzertu eta orkestrarako beste berrogei partitura ondu zituen. 3. sinfonia lanak (1950), kantu gregorianoaren oinarriak erabiltzen ditu. Ganbera-musikari dagokionez, harizko tresnetarako kuarteto bat, pianorako eta biolin eta pianorako suiteak ondu zituen. Erlijio-musikan eta organorako musikan garrantzizko lana egin zuen Cartonek. Hiru liburu idatzi zituen: \"Principles of Rhythm\" (1964, \"Erritmoaren hastapenak\"), \"Creative Harmony\" (1970, \"Harmonia sortzailea\") eta \"Rational Metric Notation\" (1979, \"Notazio metriko arrazionala\"); lan horietan, besteak beste, ohiz kanpoko erritmoen inguruko teoria bat osatu zuen."}
{"id": "270292", "revid": "28807", "url": "https://eu.wikipedia.org/wiki?curid=270292", "title": "Giuseppe Guttoveggio", "text": ""}
{"id": "270293", "revid": "8786957", "url": "https://eu.wikipedia.org/wiki?curid=270293", "title": "Denise Paulme", "text": "Denise Paulme (Paris, 1909ko maiatzaren 4a - \"Ib.\", 1998ko otsailaren 14a) Frantziako antropologoa eta legelaria izan zen.\nBiografia.\nParisen Zuzenbideko ikasketak egiten ari zen bitartean Antropologiarekiko interesa piztu zitzaion. Marcel Mauss antropologo handia izan zuen irakasle, Unibertsitateko Etnologia Institutuan. 1932an Zuzenbide eta Etnologia tituluak, biak lortu zituen. 1935. urtetik aurrera zenbait espediziotan parte hartu zuen, Afrikan. Saharako Sudanen izan zen, Marcel Griauleren gidaritzapean, eta beste behin, egungo Malin, Debora Lifchitz antropologoarekin batera. Aurrerago, bere senar A. Schaeffnerrekin batera, beste espedizio askotan parte hartu zuen. Bien bitartean, Historia Naturaleko Museo Nazionalean eta \u00c9cole Pratique des Hautes \u00c9tudesen lan egin zuen, eta afrikar gaietarako ikerkuntza-zentro bat zabaldu eta \"Cahiers d\u00b4\u00c9tudes Africaines\" aldizkaria sortu zuen.\nDenise Paulmeren xede nagusiak, baina, ez zuen sekula alboratu afrikar herrien zuzenbide tradizionala eta antolakuntza soziopolitikoaren azterketa. Bere lanen artean aipagarriak dira, besteak beste: \"Organisation sociale des Dogon de Sanga\" (1940, \"Sanga-ko dogonen gizarte antolakuntza\"); \"Les Civilisations africaines\" (1953, \"Afrikar zibilizazioak\"); \"Les gens du riz: Kissi de Haute-Guin\u00e9e fran\u00e7aise\" (1954, \"Arrozaren herria: Frantses Ginea Garaiko kissiak\"); \"Une societ\u00e9 de C\u00f4te-d'Ivoire, hier et aujourd'hui: les B\u00e9t\u00e9\" (1962, \"Boli Kostako gizarte bat, atzo eta gaur: bete herria\"); \"Les Sculptures de l'Afrique Noire\" (1956, \"Afrika beltzeko eskulturak\"). Halaber, Afrikako literatura tradizionala eta errituak aztertu zituen beste liburu batzuetan: \"La M\u00e8re d\u00e9vorante: Essai sur la morphologie des contes africaines\" (1976, \"Ama irenslea: afrikar ipuinen morfologiari buruzko saiakerak\"); \"La Statue du commandeur. Essais d'Ethnologie\" (1984, \"Komendadorearen estatua: etnologiako saiakerak\"). Emakumearen funtzio soziala eta klase- eta adin-taldeak ere sakonki aztertu zituen: \"Femmes d'Afrique noire\" (1960, \"Afrika beltzeko emakumeak\"); \"Classes et associations d'\u00e2ge en Afrique de l'Ouest\" (1971, \"Klase- eta adin-taldeak Mendebaldeko Afrikan\"). 1992an, ondorengo hau idatzi zuen: \"Lettres de Sanga \u00e0 Andr\u00e9 Schaeffner, suivi des Lettres de Sanga de Deborah Lifchitz et Denise Paulme \u00e0 Michel Leiris\""}
{"id": "270294", "revid": "65203", "url": "https://eu.wikipedia.org/wiki?curid=270294", "title": "Norman Schwarzkopf", "text": "Herbert Norman Schwarzkopf (Trenton, New Jersey, AEB, 1934ko abuztuaren 22a - Tampa, Florida, AEB, 2012ko abenduaren 27a) estatubatuar jenerala izan zen.\nBiografia.\nWest Point Akademian egin zituen militar-ikasketak. Gero, Hego Kaliforniako Unibertsitatean, master bat egin zuen urrutiko kontrolez gidaturiko misilen ingeniaritzan. Vietnamgo Gerran Saigongo gobernuaren aholkulari izan zen, eta hango soldaduen prestakuntza-lanetan aritu zen. 1965ean, komandante izendatu zuten, eta Asiako Hego Ekialdeko Gerran parte hartu zuen. Aurrerago, Fort Stewarteko (Georgia) infanteria mekanizatuko 24. dibisioko komandante gisa, 1983an Karibeko Grenada uhartea inbaditu zuen armadako bigarren burua izan zen. 1988an, United States Central Command delakoaren (Estatu Batuetako Aginte Nagusia) ardura hartu zuen; aginte horren helburua Ekialde Hurbila, Asia Mendebaldea eta Afrika Ekialdea kontrolpean edukitzea da.\n1990eko abuztuan Persiar golkoan hedatu zen gudarostearen buru izendatu zuten. Berak jarri zuen abian \"Operation Desert Shield\" (\"Desertuko Ezkutua\") izeneko operazioa Macdill-eko (Tanpa) hegazkin-basetik; gero, hilaren bukaeran, Saudi Arabiako desertura aldatu zuten kuartela. 1991ko urtarrilean hasi zen nazioarteko gudarosteen erasoa, \"Operation Desert Storm\" (\"Desertuko Ekaitza\") Iraken aurka, Schwarzkopfen gidaritzapean.\nZortzi hilabetez armada aliatuaren buru izan ondoren, apirilaren 21ean Tampara itzuli zen, eta abuztuaren 30ean, armadan hogeita hamabost urtez aritu ondoren, erreserbara pasatu zen. Domina asko irabazi ditu: Ingalaterrako Elisabet II.a erreginak bosgarren izar sinbolikoa eman zion (Estatu Batuetako Kongresuak ukatzen diona, Desertuko Hartza Estatu Batuetako elezaharretako militarrekin ez berdintzeagatik) eta Ohorezko Zaldunaren Ordena, 1991ko maiatzean. Estatu Batuetako lehendakari George Bushek Askatasunaren Domina eman zion, 1991ko uztailean. Kuwaiteko emir Jaber Al-Ahmad Al-Jaber Al-Sabah-k Urrezko Domina ezarri zion, herrialde hartako ohorezko sari nagusia. Ohorezko Legioaren Ordenaren Domina eman zioten eta ohorezko lehen mailako legionario izendatu zuten, 1991ko uztailean. Halaber, Ellis Island-en Ohorezko Domina eman zioten, Estatu Batuetara joandakoen edo haien seme-alaben adorea saritzen duena.\nErretiratu eta gero, autobiografia bat idatzi zuen, \"It Doesn't Take a Hero\", 1992an argitaratua. Analista militar gisa lan egin zuen, batez ere Irakeko inbasioan, 2003an."}
{"id": "270295", "revid": "1519", "url": "https://eu.wikipedia.org/wiki?curid=270295", "title": "K\u00f6pr\u00fcl\u00fc", "text": "K\u00f6pr\u00fcl\u00fc Otomandar Inperioko bost bisir eman zituen albaniar jatorriko familia turkiarra izan zen (1656-1710): Mehmet Kopr\u00fcl\u00fc (1575 - 1661), Kopr\u00fcl\u00fc dinastiaren sortzailea; Fazil Ahmet Paxa (1635 - 1676), Otomandar Inperioko bisirra; Fazil Mustafa Paxa (1637 - 1691), Otomandar Inperioko bisirra; Husein Paxa ((1644 - 1702), Otomandar Inperioko bisirra; Numan Paxa (1670 - 1719), Otomandar Inperioko bisirra."}
{"id": "270296", "revid": "28807", "url": "https://eu.wikipedia.org/wiki?curid=270296", "title": "Kopr\u00fcl\u00fc", "text": ""}
{"id": "270297", "revid": "28807", "url": "https://eu.wikipedia.org/wiki?curid=270297", "title": "Koprulu", "text": ""}
{"id": "270298", "revid": "28807", "url": "https://eu.wikipedia.org/wiki?curid=270298", "title": "Koprulu familia", "text": ""}
{"id": "270299", "revid": "336", "url": "https://eu.wikipedia.org/wiki?curid=270299", "title": "Paul Moritz Cohn", "text": "Paul Moritz Cohn (Hanburgo, 1924ko urtarrilaren 8a - Londres, 2006ko apirilaren 20a) alemaniar matematikaria izan zen.\nCambridgeko Trinity Collegen ikasi zuen eta 1948an graduatu zen; doktoregoa Cambridgen bukatu zuen 1951n. Hurrengo urtean Manchesterreko Unibertsitatean lanean hasi zen, eta 1961-1962 bitartean Yaleko Unibertsitatean eta Kaliforniako Berkeleyko Unibertsitatean aritu zen. 1962an Londresko Unibertsitatera joan zen, eta hango Queen Mary Collegen aritu zen 1967 arte. Hala ere, urte horietan zenbait bisitaldi egin zituen Chicagoko Unibertsitatera eta New York Estatuko Stony Brook-eko Unibertsitatera. Londresko Unibertsitatea utzi gabe, Bedford Collegen matematika-irakasle hautatu zuten. Hurrengo urteetan hainbat unibertsitatetan aritu zen, besteak beste, Rutgers Unibertsitatean, Parisko Unibertsitatean eta Delhiko Tulane Unibertsitatean, Albertako Unibertsitatean eta Ottawako Carleton Unibertsitatean. Israelen egon ondoren, Estatu Batuetako eta Alemaniako unibertsitateetan ibili zen. 1984an Londresera itzuli zen, eta bertan University Collegeko Matematikako Astor Irakasle hautatu zuten. Cohnek ekarpenik gehienak aljebraren arloan egin ditu, bereziki eraztun ez-kommutatiboen teorian. Magnusen teorema orokortzeaz gainera, tenkagailu-espazioen egitura aztertu zuen.\nLehenengo liburua, \"Lie groups\" (\"Lie taldeak\"), 1957an argitaratu zuen. 1958tik aurrera Jordan aljebrak eta Lieren zatiketa-eraztunak landu zituen. Bere liburu garrantzitsuenetako batzuk hauek dira: \"Linear equations\" (1958, \"Ekuazio linealak\"); \"Universal algebra \"(1965, \"Aljebra unibertsala\"); \"Algebraic numbers and algebraic functions\" (1991, \"Zenbaki eta funtzio aljebraikoak\"); \"Elements of linear algebra\" (1994, \"Aljebra linealaren elementuak\"); eta \"Free rings and their relations \"(1971, \"Eraztun libreak eta haien arteko erlazioak\") monografia. Azkeneko hau da denetan ezagunena, eraztunei buruzko emaitza garrantzitsuak jasotzen baititu. Cohnek sari ugari jaso zituen bere lanari esker: Mathematical Association of America delakoaren (Amerikako Matematika Elkartea) Lester R Ford saria (1972) eta London Mathematical Society delakoaren (Londresko Matematika Elkartea) Senior Berwick saria (1974), besteak beste.\n1989an erretiratu zen, baina jardunean jarraitu zuen, irakasle emeritu gisa eta ikerketako ohorezko kide gisa 2006an hil zen arte."}
{"id": "270301", "revid": "1545", "url": "https://eu.wikipedia.org/wiki?curid=270301", "title": "Mathias Goeritz", "text": "Mathias Goeritz (Danzig, Alemania \u2014gaur egun Gdansk, Polonia\u2014, 1915eko apirilaren 4a - Mexiko Hiria, Mexiko, 1990eko abuztuaren 4a) mexikar artista izan zen, alemaniarra jatorriz.\nBizitza.\nAlemanian jaio zen, eta Berlinen bizi izan zen gaztarora arte. Sorterrian egin zituen artearen historiako eta filosofiako ikasketak, baina nazionalsozialismoak aginpidea eskuratu zuenean, 1936. urtean, Europan eta Afrikako iparraldean barrena bidaiatu zuen, eta 1944an Mexikora aldatu zen.\nMexikon kokatu eta berehala hasi zen goi-mailako artistekin tirabiretan, eta tirabira haietan, Riverak eta Siqueirosek artista izateko inolako talenturik eta prestakuntzarik gabeko iruzurgiletzat hartu zuten Goeritz. Baina 1957. urtean, Mexikoko Unibertsitate Autonomoko diseinu bisualeko lantegi baten zuzendari izendatu zuten, eta geroago Universidad Iberoamericanak Arte Plastikoen Eskola sor zezala eskatu zion. Harrezkero, eragin handia izan zuen plastikaren alorrean, eta Mexikoko plastikaren eraberritzailetzat hartua izan zen.\n1953an egin zuen bere obra esperimental nagusietako bat, Echo museoa, eta harrezkeroko eskulturekin arkitektura emozional deritzon joeraren aitzindari izan zen; joera horren baitan diseinu garbiko eraikinak egin zituen, funtzionaltasunaren gainetik eskulturaren zentzuari lehentasuna emanez. Ezaugarri horiek erakutsi zituen, besteak beste, Luis Barrag\u00e1n arkitekto ospetsuaren enkarguz, Ciudad Sat\u00e9liteko sarrerako \"Torres de Sat\u00e9lite\" lanean, 1957. urtean. Beste lan aipagarri batzuk: Automexeko dorreak (1963), Ricardo Legorretarekin batera; \"Prisma txertatuak\", \"Banbiren koroa\" (1979) eta UNAM eskulturagunea (1979), Mexiko Hirian; eta Goeritzen arkitekturaren alorreko lan konplexu eta interesgarriena, \"Labirintoa\" (1980, Jerusalem).\nGoeritzek alemaniar espresionismoaren kutsua erakutsi zuen pinturan, eta arkitekturan eta eskulturan, berriz, diseinu garbiak eta soilak bilatu zituen, gizartearen maila espirituala goratzeko bide gisa; kezka berezia erakutsi zuen artearen eta izadiaren arteko sintesia bilatzeko, eta 1960ko hamarraldian amerikar minimalistek aurrera eramandako zenbait ideia iragarri zituen."}
{"id": "270302", "revid": "336", "url": "https://eu.wikipedia.org/wiki?curid=270302", "title": "Michael Ritchie", "text": "Michael Ritchie (Waukesha, Wisconsin, 1938ko azaroaren 28a - New York, 2001eko apirilaren 16a) estatubatuar zinema-zuzendaria izan zen. Berkeleyn gradua lortu ondoren, Historia eta Literaturako ikasketak egin zituen, Harvarden. Unibertsitatean antzerki-lanak gidatu zituen eta halabeharrez telebistako ateak zabaldu zitzaizkion. Hamar bat urtez telebistan lan egin zuen. Zineman \"Heriotzaren jaistea\" (1970) filmarekin egin zuen debuta. Handik bi urtera \"Haragi bizia\" eta \"The Candidate\" egin zituen, lehenengoan parte hartu zuten antzezle nagusi berekin, Gene Hackman eta Robert Redfordekin. Azkeneko horrekin gidoi onenaren Oscar saria irabazi zuen. \"Smile\" (1975) filmaz gero bere karrerako une gorena, aditu batzuen ustez, bi eratako filmak egin zituen batez ere: komediak, batetik, eta kirolari buruzko filmak bestetik, gorabehera handiekin emaitzei dagokienez: \"Maltzurrak\" (1976); \"Bi gehi bi berdin bi\" (1977); \"Divine Madness!\" (1980). 1980an egin zuen, halaber, \"The Island\" (\"Uhartea\"), Peter Banchley idazlearen obra batean oinarritutako abenturazko thrillerra, Michael Caine eta David Warnerekin. Film horretan emakumezko protagonistak, Graciela Duffauk, antzezle onenaren saria jaso zuen Montr\u00e9aleko Jaialdian, baina Ritchieri zuzendari txarrenaren Razzie saria eman zioten. Etsipenean erori gabe, Ritchie generoak nahasten saiatzen jarraitu zuen, beldurra eta komedia beltza nahastuz, esate baterako: \"Herritar eramankorrak\" (1983), Walter Matthau eta Robin Williamsekin.\nHurrengo filmetan Chevy Chasen ustezko etorria baliatu nahi izan zuen: \"Fletch\" (1985); \"Fletch Lives\" (1989). Denbora-pasako film horiek egin bitartean, beste zenbait ikusgarriagoak egin zituen: \"The Golden Child\" (1986, \"Urrezko mutila\"); \"Ekintza perfektua\" (1992). Kirol-film bat egiteko tarte bat ere izan zuen \"Wildcats\" (1986), baina garai hartako film onena, eta aditu batzuen ustez Ritchieren film onena, \"The Positively True Adventures of The Alleged Texas Cheerleader-Murdering Mom\" (1993) izan zen, Holly Hunterrekin. Film horrekin Estatu Batuetako Zuzendari Elkartearen saria jaso zuen. Beste lan batzuk: \"Comfort, Texas\" (1997), \"A Simple Wish\" (1997).\nHirurogeita bi urte zituela hil zen New Yorken, 2001eko apirilean, prostatako minbiziaren ondorioz izandako konplikazioengatik."}
{"id": "270304", "revid": "106063", "url": "https://eu.wikipedia.org/wiki?curid=270304", "title": "Eduardo Ram\u00edrez Villamizar", "text": "Eduardo Ram\u00edrez Villamizar (Pamplona, 1923ko abuztuaren 23a - Bogota, 2004ko abuztuaren 24a) kolonbiar eskultore eta pintorea izan zen.\nBiografia.\nArkitektura-ikasketak egin zituen, Santa Fe de Bogotako Unibertsitate Nazionalean, baina arte plastikoetarako joera erakutsi zuen betidanik. Bere lanbidea utzita, pintura eta eskultura landu zituen gehienbat.\n1950ean Parisera joan zen, eta bi urtez egon zen han. 1956an Estatu Batuetara joan zen, eta Bogotara itzultzean, ohorezko aipamena jaso zuen Kolonbiar Artisten X. Aretoan. Sari asko irabazi zituen, hala nola, Guggenheim Lehiaketaren eta Sao Pauloko Bienalaren lehen saria. Kolonbian, erakusketa askotan parte hartu zuen, Ingeniarien Kolonbiar Elkartean (1946, Bogota), eta 26en Aretoan (1948), besteak beste. Kolonbiatik kanpo, Parisko Arnaud galerian, Bartzelonako Lehen Bienal Hispanoamerikarrean, Washingtongo Batasun Panamerikarrean, New Yorkeko Roland de Aenlle Galeria Berrian, eta Bostongo Arte Ederren Museoko Nazioarteko Erakusketan, besteak beste.\nBere obretako asko espresionismoaren bidetik eginak dira, baina Parisen arte abstraktua egiten hasi zen. Askotan, forma organikoak hartzen zituen inspirazio-iturri, barraskiloak eta fosilak adibidez. Egiten zituen erliebeak pinturaren eta eskulturaren artean daude. Moduluen bidez lan egitea da bere obraren beste ezaugarrietako bat: obra txikiak badira ere, tamaina handian ikusteko asmatuak dira. Orobat dira bere obraren ezaugarriak kolore naturala, burdina herdoilduaren egitura eta erronboaren erabilera.\n1974an Kolonbiara itzuli zen eta \"Diecis\u00e9is Torres\" artelana egin zuen, Bogotako hiriari opari egin eta hango Parque Nacionalean jarri zutena. 1978an, Kolonbiako Gobernuak Boyac\u00e1ko Gurutzea ezarri zion. 1983an, Machu Picchu arkeologia-gunera bidaia egin zuen, eta horrek eragin handia izan zuen haren ondorengo artelanetan. Urte horretan bertan jarri zuten \"Fuerza Frenada\" eskultura Rayo Museoaren lorategian, Roldanillon, Kolonbian. 1990ean, Ram\u00edrez Villamizar Arte Modernoko Museoa fundatu zuen Pamplonan, eta 40 artelanez osatutako atzera begirako bilduma eman zuen Museorako.\n2000. urtean Diners galerian bere bizitzari eta obrari buruzko liburua aurkeztu zuen, Jaime Vargas argitaletxearen eskutik.\nObra aipagarrienak.\n\"El Dorado\" (1957); \"Homenaje a Vivaldi\" (1963, egurrezko erliebea); \"Amonita f\u00f3sil\" (1979, metal margotua); \"Cubo inclinado\" (1970); \"Recuerdo de Machu Picchu No. 1\" (1984, burdina herdoildua, inken kulturako hormak, terrazak, bideak eta ubideak gogorazten ditu); \"Aerolitos\" (erronbo-itxurako bolumenak, bere kabuz edo harien bidez eusten direnak, 1991-1992); \"El espejo de la Luna\" (eskultura publikoa, Bogota, 1990); \"Hex\u00e1gono\" (eskultura publikoa, New York, 1973); \"De Colombia a John Kennedy\" (eskultura publikoa, Washington, 1973)."}
{"id": "270305", "revid": "56334", "url": "https://eu.wikipedia.org/wiki?curid=270305", "title": "Alfred G. Gilman", "text": "Alfred Goodman Gilman (New Haven, Connecticut, AEB, 1941eko uztailaren 1a - Dallas, Texas, 2015eko abenduaren 23a) estatubatuar sendagile eta biokimikaria izan zen.\nBiografia.\nAita, Alfred Gilman, farmakologo handia izan zen, eta beste zenbait lanen artean, farmakologiako testuliburu bat idatzi zuen: \"The Pharmacological Basis of Therapeutics\" (1941, \"Terapeutikaren oinarri farmakologikoak\"). Hain zuzen ere aitaren laborategian zaletu zen Gilman zientziarekin, hango esperimentuak aztertzen, eta oso gazterik erabaki zuen zientzietako karrera egitea, aitaren eraginez. 1962an eskuratu zuen Biokimikako titulua Yaleko Unibertsitatean eta Farmakologiako doktoregoa lortu zuen 1969an, Case Western Reserve Unibertsitatean. 1962an bertan New Yorkeko laborategi batean hasi zen lanean, eta orduan eman zituen argitara lehenengo artikuluak. 1971n, Virginiako Unibertsitatean hasi zen Farmakologiako eskolak ematen, eta 1977an, Farmakologiako katedra eskuratu zuen. 1981ean, Dallasera aldatu zen, eta Texasko Unibertsitateko irakasle eta Dallasko Medikuntza Zentroko buru izan da.\nGilmanek zelula biziak elkarrekin nola komunikatzen diren eta zelulek kanpoko eraginei nola erantzuten dieten aztertu zuen. Horrela jabetu zen zentzumenek eta hormonek zeluletara igortzen dituzten mezuetan eragin handia duela G proteina deituriko gaiak, eta aurkikuntza horri esker zenbait eritasunen jatorriari buruzko ikerketetan garrantzi handiko aurrerapenak egin ahal izan ziren, adibidez koleraren eta diabetesaren zabalkundeari buruzkoak. G proteina anormalek minbizia, kolera, diabetesa eta beste zenbait eritasun sor ditzakeela aurkitu zuen.\n1986an, National Academy of Sciences (Zientzietako Akademia) erakundeko kide hautatu zuten. 1994an Medikuntzako Nobel saria irabazi zuen, G proteinak existitzen zirela iragarri zuen Martin Rodbell zientzialariarekin batera. Beste sari batzuk ere jaso zituen; besteak beste, Albert Lasker saria edota Columbiako Unibertsitateak emandako Louisa Gross Horwitz saria, Edwin Krebsekin batera, 1989an.\nBere aitaren obraren bost berrargitalpen egin ditu, 1975, 1980, 1985, eta 1990ean \"Goodman and Gilman's the Pharmacological Basis of Therapeutics\" (\"Goodman eta Gilmanen Terapeutikaren Oinarri Farmakologikoak\") izenburupean.\n2005ean, Texasko Unibertsitateko dekano hautatu zuten. \"Scientists and Engineers for America\" erakundeko kide ere hautatu zuten."}
{"id": "270306", "revid": "46380", "url": "https://eu.wikipedia.org/wiki?curid=270306", "title": "L\u00e9on Foucault", "text": "Jean Bernard L\u00e9on Foucault (Paris, Frantzia, 1819ko irailaren 18a - 1868ko otsailaren 11) frantses fisikaria izan zen.\nBiografia.\nFizeaurekin batera, astronomian argazkia erabili (1845) eta fotometriako eta espektroskopiako ikerketak egin ondoren, argiaren lastertasuna neurtzeko metodo bat prestatu zuen, airean eta uretan erabil zitekeena. Bi gai horietan lortu ziren emaitzek Fresnelen teoria egiaztatu zuten (1850).\n1852an giroskopioa asmatu zuen. 1857an, teleskopioetako ispilu esferikoaren ordez, kristal zilarreztatuzko ispilu parabolikoa jartzea erabaki zuen, esferaren akatsa ezabatuz."}
{"id": "270308", "revid": "28807", "url": "https://eu.wikipedia.org/wiki?curid=270308", "title": "Mar\u00eda Purificaci\u00f3n Herrero Mart\u00ednez de Nanclares", "text": ""}
{"id": "270309", "revid": "512", "url": "https://eu.wikipedia.org/wiki?curid=270309", "title": "Josefina Pla", "text": "Josefina Pla (Las Palmas Kanaria Handikoa, 1903ko azaroaren 9a - Asunci\u00f3n, Paraguai, 1999ko urtarrilaren 20a) espainiar idazle eta irakaslea izan zen. 1927an Paraguaira aldatu zen, eta Andr\u00e9s Campos Cervera \"Juli\u00e1n de la Herrer\u00eda\", zeramikari ospetsuarekin ezkondu zen bertan. Herrialde hartako lehenengo emakume kazetari eta irrati-esataria izan zen. Abangoardiako mugimenduen aitzindaria izan zen, eta 1934an \"El precio de los sue\u00f1os\" (\"Ametsen prezioa\") bere lehen olerki-liburua argitaratu zuen; liburu horrekin estetika modernistaren iragarle izan zen. Espainiako Gerra Zibilean errepublikanoen aldean borrokatu zen. Senarra hil zelarik, Paraguaira itzuli zen, eta kazetari, idazle, irakasle, kritikari, antzerki-zuzendari edo zeramikari gisa lan egin zuen. Asunciongo Arte Eszenikoko Udal Eskolako aholkulari eta Arte Berrien Zentroaren sortzaile izan zen, Paraguaiko Historiako Akademiako kide izendatu zuten, eta beste hainbat erakundetan ere parte hartu zuen. Sarien artean aipagarriak ditu Secretariado Internacional de Juristas por la Amnist\u00eda y la Democracia de Paraguay (SIJADEP) erakundeak bere literatura- eta arte-lanari emandakoa, giza eskubideen, emakumeen eta Paraguairen eskubide sozial eta kulturalen alde egindako lanarengatik, edo Espainiako Arte Ederren Merituaren Domina (1995). Olerkigintza ez ezik, \"La ra\u00edz y la aurora\" (1960, \"Sustraia eta goizargia\"), \"Sat\u00e9lites oscuros\" (1966,\"Satelite ilunak\"), beste zenbait genero ere landu zituen Josefina Plak: saiakera, \"El barroco hispano guaran\u00ed\" (1975, \"Barroko hispainiar-guarania\"), \"Literatura paraguaya del siglo XX\" (\"XX. mendeko literatura paraguaiarra\"), \"Voces femeninas en la poes\u00eda paraguaya\" (\"Emakume-ahotsak Paraguaiko olerkigintzan\"); eleberria, \"La mano en la tierra\" (1963, \"Eskua lurrean\"), \"El espejo\" (1967, \"Ispilua\"); antzerkia, \"Una novia para Jos\u00e9 Va\u00ed\" (1955, \"Andregaia Jos\u00e9 Va\u00edrentzat\"). Antzerkian Roque Centuri\u00f3n Mirandarekin lan egin zuen, eta genero horretan lortu zuen, hain zuzen, bere arrakastarik handienetakoa, \"Aqu\u00ed no ha pasado nada\" (1942,\" Hemen ez da ezer gertatu\") lanarekin."}
{"id": "270310", "revid": "336", "url": "https://eu.wikipedia.org/wiki?curid=270310", "title": "J\u00f3zef Rotblat", "text": "J\u00f3zef Rotblat (Varsovia, - Londres, ) poloniar zientzialaria izan zen.\nBere sorterriko unibertsitatean egin zituen ikasketak; 1932an graduatu zen, eta 1938an eskuratu zuen Fisikako doktoregoa. Varsoviako Zientzia Elkarteko Laborategi Erradiologikoan lan egin zuen, eta Unibertsitateko Fisika Atomikoko Institutuaren zuzendari izan zen (1937-1939). 1939an Liverpoolera aldatu zen, beka batekin, bonba atomikoari buruzko ikerketak egitera. Fisika Nuklearreko Saileko irakasle eta zuzendari izan zen, eta 1946an Erresuma Batuko hiritartasuna eskuratu ondoren, Londresko Unibertsitateko irakasle egin zuten; harrezkero, gero eta kezka handiagoa erakutsi zuen biologiako eta medikuntzako gaiekiko, eta St. Bartholomew's Hospital Medical Collegen lan egin zuen (hango irakasle emeritua izan zen). Rotblatek garrantzi handiko ikerketak egin zituen fisika nuklearraren alorrean, eta energia atomikoaren aplikazio bakezaleak azpimarratu eta erakutsi nahi izan zizkion gizarteari; izan ere, arma nuklearren kontrako jardueragatik izan zen, batez ere, ezaguna, eta arma horien arriskuez ohartarazten ahalegindu zen bai zientzialarien komunitatea bai gizartea. Besteak beste, Atom Train Exhibition erakusketa sortu zuen; Ingalaterra, Europa eta Ekialde Hurbilean zehar ibili zen, eta 1946an Zientzialari Atomikoen Elkarte Britainiarra sortu zuen, zientzialariak ohartarazteko. Zientzian eta teknologian egindako aurrerapenak gizarteari helarazteko ahaleginean, hogei liburutik gora idatzi zituen, eta \"Physics in Medicine and Biology\" aldizkariko zuzendari izan zen; horrez gainera, hainbat elkarte eta akademiatako kidea izan zen. 1957tik 1973ra bitartean, Zientzia eta Munduko Arazoei buruzko Pugwasheko Hitzarmenak taldeko idazkaria, eta 1988tik aurrera zuzendaria izan zen; talde hark munduan bakea lortzeko arma nuklearrak desegitea eskatzen zuen forum bat sortu zuen. 1995ean Bakearen Nobel saria eman zieten Rotblat eta Pugwasheko Hitzarmenak taldeari, gerra nuklearraren prebentzioaren alde egindako lanagatik. 1992an Albert Einstein saria irabazi zuen."}
{"id": "270311", "revid": "512", "url": "https://eu.wikipedia.org/wiki?curid=270311", "title": "Michael Graves", "text": "Michael Graves (Indianapolis, Indiana, 1934ko uztailaren 9a - Princeton, New Jersey, 2015eko martxoaren 12a) Estatubatuar arkitekto eta diseinatzailea zen.\nIbilbide profesionala.\nErroman egon zen bi urtetan, pintura eta eskultura klasikoak ikasi zituen, eta horrek eragin handia izan zuen haren obran. 1964an bere estudioa zabaldu zuen, Princetonen bertan.\nArkitekturan, Gravesen lana, Le Corbusierren lanaren eta kubismoaren eraginpean, klasizismo postmodernoaren barruan koka daiteke. 1969an, Kenneth Framptonek Bost arkitektoak taldea aurkeztu zuen New Yorkeko Arte Modernoko Museoak antolatutako sariketa batean. Talde horretako partaideak Einsenmann (1932), Charles Gwathmey (1938), John Hejduk (1929), Richard Meier (1934) eta Graves bera ziren. Haien lanak \"Five Architects\" liburuan argitaratu ziren, eta liburua garai hartako arkitektura-eztabaidaren erdigunea bihurtu zen. Liburuan agertzen ziren Gravesen lanen artean, aipagarriak dira \"Hanselmann House\" (\"Hanselmann etxea\", Fort Wayne, Indiana, 1967), edo \"Benacerraf House\" (\"Benacerraf etxea\") lanaren eranskina (Princeton, 1969). Lan horietan, Graves, bere arkitekto lagunak bezalaxe, Le Corbusierren 1920ko hamarraldiko formetara itzuli zen.\nAurrerago, Gravesek Boull\u00e9e eta Ledouxen lanak hartu zituen eredutzat, eta geroago Antzinaro klasikokoak. Bere postmodernismo formalean bezala, Gravesek abstrakzio-maila handi batera eraman zuen neoklasizismoa. Panelak, kartelak, jantziak, alfonbrak eta altzariak diseinatu zituen, familia-etxebizitzak, etxebizitza-sailak eta arte-galeriez gainera. 1980-1982 bitartean bere obra nagusia eraiki zuen, \"Portland Building\" (Portlandeko Administrazio Publikorako etxea, Oregon), kubo-itxurako eraikintzarra, eztabaida ugari sortu zituena.\nEraikuntzaren funtzionaltasuna fatxadaren konposizioaren mendean utzi zen, baina langileek hala eskatuta, fatxadako leiho-zuloak zabaldu egin behar izan zituzten. Beste lan batzuk: \"San Juan Capistrano Library\" (1983), Espainiako kolonien estilokoa; \"Humana Building\" eraikuntza, granito arrosazko etxe orratza (Lousville, Kentucky); Witney Museoaren zabaltze-lanak (New York); eta Walt Disney Worldeko hotela eta konbentzio-zentroa (Orlando, Florida).\nHainbat sari jaso zituen; besteak beste, 1999an, National Medal of Arts delakoa (Arteen Domina Nazionala); 2001ean, American Institute of Architects erakundeak Urrezko Domina eman zion, eta 2010ean, erakunde berberak Topaz Dominarekin saritu zuen.\nEtxerako eta kontsumorako gailuak ere diseinatzeari ekin zion, 1980ko eta 1990eko hamarkadetan bereziki.\n2003an izan zuen jatorri ezezaguneko infekzio baten ondorioz, Gravesek gerritik beherako paralisia izan zuen, baina lanean jarraitu zuen. 2015ean hil zen."}
{"id": "270312", "revid": "28807", "url": "https://eu.wikipedia.org/wiki?curid=270312", "title": "San Bartolome Gaua", "text": ""}
{"id": "270314", "revid": "28807", "url": "https://eu.wikipedia.org/wiki?curid=270314", "title": "Nehru", "text": ""}
{"id": "270315", "revid": "1545", "url": "https://eu.wikipedia.org/wiki?curid=270315", "title": "Luis Alberto S\u00e1nchez", "text": "Luis Alberto F\u00e9lix S\u00e1nchez S\u00e1nchez (Lima, Peru, 1900ko urriaren 12a - 1994ko otsailaren 6a) peruar poligrafoa, politikaria eta hezitzailea izan zen.\nPeruko literaturan garrantzi handiko pertsona izan zen, eta baita pertsona zaila eta polemikoa ere.\nBiografia.\nSan Marcoseko Unibertsitateko errektore izan zen, eta honoris causa doktore Kolonbia, Hego Korea eta Guatemalako unibertsitateetan.\nPolitikari dagokionez, Hezkuntzako ministro izan zen 1946tik 1948ra, eta lehen ministro izan zen 1989an.\nIdazle gisa, S\u00e1nchezek liburu asko idatzi zituen, genero eta estilo guztietakoak. Letretako, Historiako eta Zuzenbideko doktore-tituluak lortu zituen. Kulturan eta hezkuntzan egin zuen lanaren ondorioz, 1987an hezkuntzako Andr\u00e9s Bello saria eman zioten. Peruko Hizkuntzaren Akademiako kide izan zen, eta baita Literaturaren Iberoamerikako Institutuko kide ere.\nPolitikan izan zuen ibilbidea, aldiz, zailagoa izan zen. Peruko Alderdi Apristan sartu zen 1931n, Ameriketako Batasun Iraultzailearen baitan (APRA). 1946an lortu zuen politikako garrantzizko lehenengo kargua, Hezkuntzako ministroarena. Kargu horretan 1948. urtera arte aritu zen. Hiru alditan egon zen erbestean, 1932, 1934 eta 1948an. Erbestean izan zen garai horietan hezkuntzan aritu zen Estatu Batuetan, Frantzian, Israelen eta Libanon. Alan Garc\u00edak, 1985ean hauteskundeak irabazi zituenean, Peruko gobernuko lehendakariorde izendatu zuen S\u00e1nchez. 1989an, lau hilabetez, Garc\u00edaren ordezko izan zen, baina dimisioa aurkeztu zuen 1990eko hauteskundeetan lehendakariorde aurkezteko.\nIdazlanak.\nEhun liburutik gora idatzi zituen, genero askotakoak, hala nola eleberriak, lan historikoak, monografiak, literatura-kritika, saiakerak.\nAipatzekoak dira, besteak beste: \"G\u00f3ngora en Am\u00e9rica\" (1927, \"G\u00f3ngora Ameriketan\"), \"Don Manuel\" (1931), \"Una mujer sola frente al mundo\" (1942, \"Emakume bat bakarti munduaren aurrean\"), \"Historia general de Am\u00e9rica\" (1944, \"Ameriketako Historia Orokorra\"), \"El Per\u00fa: retrato de un pa\u00eds adolescente\" (1959, \"Peru: herrialde gazte baten erretratua\"), \"La juramentaci\u00f3n del diario Beltr\u00e1n\" (1977, \"Beltr\u00e1nen egunkariaren zina\")."}
{"id": "270317", "revid": "98220", "url": "https://eu.wikipedia.org/wiki?curid=270317", "title": "V\u00edctor Garc\u00eda de la Concha", "text": "V\u00edctor Garc\u00eda de la Concha (Villaviciosa, Asturias, 1934ko urtarrilaren 2a) espainiar filologoa da.\nBiografia.\nOviedoko Unibertsitatean egin zituen Filologiako ikasketak, eta Teologiakoak Erroman. 1976an, Zaragozako Unibertsitateko katedra eskuratu zuen eta 1979an, Salamancako Unibertsitatekoa; Valladolid eta Murtziako unibertsitateetako irakasle izan da. Literaturari buruzko ikerketak egin ditu, Erdi Aroko literaturari buruzkoak batez ere, baina Errenazimentuko literaturan eta gaur egungo literaturan, batez ere XX. mendeko olerkigintzan, espezializatu da denborarekin. Erlijioaren eta literaturaren arteko harremana, Gaztelako Erdi Aroko antzerkigintza eta lirika sakratua izan ditu aztergai, besteak beste, eta ikerketa sakonak egin ditu espainiar literatura espiritualari buruz (mistikari buruz batez ere), ondorengo lanetan ikus daitekeen bezala, \"El arte literario de Santa Teresa\" (1978, \"Santa Teresaren arte literarioa\"); eta \"El arte literario de San Juan de la Cruz\" (1991, \"San Juan de la Cruzen arte literarioa\"); pikareskari buruzkoak ere egin ditu, \"Nueva lectura del Lazarillo de Tormes\" (1981, \"Tormesko itsumutilaren irakurketa berria\"). Obra aipagarriak ditu, orobat, \"Poes\u00eda espa\u00f1ola contempor\u00e1nea\" (\"Gaur egungo espainiar olerkigintza\") eta \"Poes\u00eda espa\u00f1ola de 1935-1975\" (\"1935-1975 bitarteko olerkigintza espainiarra\") saila. Argitalpen kritikoen artean azpimarratzekoak dira \"Cristo de Vel\u00e1zquez de Unamuno\" (1987, \"Unamunoren Vel\u00e1zquezen kristoa\"), \"Eternidades de Juan Ram\u00f3n Jim\u00e9nez\" (1981, \"Juan Ram\u00f3n Jim\u00e9nezen betikotasunak\") eta \"Juan Manuel Bueno, m\u00e1rtir\" (1989, \"Juan Manuel Bueno, martiria\") esaterako, eta bereziki, 1982. urtean argitara emandako \"Libro de romances y coplas del Carmelo de Valladolid\" (\"Valladolideko Karmeloko erromantze eta koplen liburua\"), lekaime batek bere komentuan abesten ziren kantuez osaturiko bilduma, Garc\u00eda de la Conchak berak dioenez \"jainkotasunera eramandako maitasun-kantuez\" osatua. Zenbait aldizkaritan eta argitaletxetan lan egin du, eta ikus-entzunezkoetarako gidoiak idatzi ditu; besteak beste, telebistarako, \"Santa Teresa de Jes\u00fas\" saileko gidoiak, Carmen Mart\u00edn Gaiterekin batera.\nReal Academia Espa\u00f1olako zuzendari izan da 1998-2010 urte-bitartean. Hainbat sari jaso ditu; 2000 urtean, Tegucigalpako Francisco Moraz\u00e1n Unibertsitateak emandako \"honoris causa\" doktoregoa jaso zuen; 2009an, L\u00e1zaro Carreter saria jaso zuen, eta 2010ean, Joan Karlos I.a erregeak Urrezko Toison Ordenako zaldun izendatu zuen. 2011n, Menendez Pelayo nazioarteko saria jaso zuen."}
{"id": "270319", "revid": "336", "url": "https://eu.wikipedia.org/wiki?curid=270319", "title": "Juan Luis Panero", "text": "Juan Luis Panero Blanc (Madril, 1942ko irailaren 9a - Torroella de Montgr\u00ed, Girona, 2013ko irailaren 16a) espainiar poeta izan zen.\nBiografia.\nLeopoldo Panero poetaren eta Felicidad Blanc idazlearen semea, eta Leopoldo Mar\u00eda Panero poetaren anaia zen. Zuzenbide eta Filosofiako ikasketak egiten hasi zen, baina bukatu gabe utzi zituen. Aurrerago, Parisen eta Londresen, Literatura eta Hizkuntzari buruzko ikasketak egin zituen. Mexikon bizi izan zen zenbait urtez, Estatu Batuetako argitaletxe batentzat lanean.\nLehen poema-liburua 1968an argitaratu zuen: \"A trav\u00e9s del tiempo\" (\"Denboran zehar\"). Lehenengoaren ondoren beste asko etorri ziren gero: \"Dulce p\u00e1jaro de juventud\" (1975, \"Gaztaroko txori gozoa\"); \"Los trucos de la muerte\" (1975, \"Heriotzaren trikimailuak\"); \"Desapariciones y fracasos\" (1978, \"Desagerpenak eta porrotak\"); \"Testamento del n\u00e1ufrago\" (1983, \"Naufragoaren testamentua\"); \"Juegos para aplazar la muerte\" (1984, \"Heriotza atzeratzeko jokoak\"); \"Antes de que llegue la noche\" (1984, \"Gaua heldu baino lehen\"). Azken liburu horrek Bartzelona Hiria saria irabazi zuen 1985ean. Gero, aitaren obraren antologia osatzeko lanak, hitzaurrea eta oharrak egin zituen: \"Leopoldo Panero\". 1988an, Loewe Fundazioaren Lehen Poesia saria irabazi zuen \"Galer\u00edas de Fantasmas\" (\"Fantasmen galeria\") poema-liburuarekin.\nPoemak idazteaz gainera, Panerok literatura-kritikako lanak idatzi zituen zenbait aldizkaritarako, eta hainbat obra itzuli frantsesetik eta ingelesetik. 1975ean, ama eta anaiekin batera, Jaime Ch\u00e1varriren \"El desencanto\" filmean parte hartu zuen; filmak panerotarren dekadentzia kontatzen du, hipokrisiak markatutako familia baten adibide gisa. 1993an, \"Los viajes sin fin\" (\"Amaigabeko bidaiak\") argitaratu zuen, eta 1994an \"Los mitos y las m\u00e1scaras\" (\"Mitoak eta maskarak\"), bere literatura-prosaren bilduma bat, artikuluaren eta hitz lauzko poemaren artekoa. Anaiekin batera, \"Despu\u00e9s de tantos a\u00f1os\" (\"Hainbeste urteren ondoren\") filmean parte hartu zuen, Ricardo Francoren zuzendaritzapean. 1999ko hasieran, \"Enigmas y despedidas\" (\"Enigmak eta agurrak\") argitaratu zuen, heriotzaren eta bizitzaren enigmak aztertzen dituen liburua.\n2009an, Ediciones Vitruvio argitaletxeak \"La memoria y la muerte\" argitaratu zuen; data horretara arte argitaratutako poesia-lan osoa biltzen duen antologia da."}
{"id": "270320", "revid": "90523", "url": "https://eu.wikipedia.org/wiki?curid=270320", "title": "Sebasti\u00e3o Jos\u00e9 de Carvalho e Melo", "text": "Sebasti\u00e3o Jos\u00e9 de Carvalho e Melo edo Pombalgo markesa (Lisboa, Portugal, 1699ko maiatzaren 13a - Pombal, Portugal, 1782ko maiatzaren 8a) aitoren semea eta politikaria izan zen.\nBiografia.\nPortugalgo politikari nagusia izan zen 1750etik 1777ra bitartean; erreforma ugari eragin zituen administrazioko alor gehienetan. Enbaxadore izan zen Londresen (1739) eta Vienan (1745). Gero, 1750ean, Josef I.a erregeak estatuko idazkari izendatu zuen eta, ministro nagusia baino areago, Portugalgo benetako agintaria izan zen Pombalgo markesa. Gizon ikasia, aurrerakoia eta zorrotza zen. Ilustrazioaren teoria politikoan oinarrituz, agintari absolutista gisa gobernatu zuen. Erregearen ahalmena indartu zuen, eta administrazioa errotik aldatu: jaraunspenezko karguak eta alferrikako funtzionarioak kendu zituen (1761), itsas armadaren eta Portugalgo gudarosteen egitura zaharkitua berritu, eta polizia indartu zuen. Halaber, herri-lan handiak egin zituen: 1775eko lurrikararen ondoren, Lisboa goitik behera berritu zuen, eta nekazaritza indartu egin zuen; era berean, neurri zorrotzak hartu zituen Portugalgo industria eta merkataritza bultzatzeko, eta atzerritarrek Portugalen zituzten eraginak eta eskubideak murriztu zituen: lehengaiak eta metal bitxiak esportatzeko debekua ezarri zuen, inportazioak zergen bidez mugatu eta koloniekiko harremanak errazteko merkataritza-elkarteak (Pernambuco, Par\u00e1 eta Maranh\u00e3okoak, besteak beste) sortu zituen.\nErromatar Eliza Katolikoaren ahalmena eta eragina murriztu zituen: 1751ean Inkisizioaren fede-auziak debekatu zituen; zentsura laikoen esku utzi zuen eta gogor jokatu zuen jesulagunen aurka; aurrena, indar ekonomikoa eta eragin politikoa murriztu zien eta, azkenean, 1759an, Portugaldik eta kolonietatik egotzi. Irakaskuntza laikoa ezarri zuen Portugalen. Horrela, bada, Portugalgo funtsezko egitura guztiak errotik aldarazi zituen, baina horrekin etsai asko sortu zitzaizkion; hala, Josef I.a erregea hil zenean, aitoren semeek eta handikiek, Elizak eta Portugalen interes ekonomiko handiak zituzten atzerritarrek, beren interesak zapuztuak ikusita, kargua uztera behartu zuten."}
{"id": "270321", "revid": "28807", "url": "https://eu.wikipedia.org/wiki?curid=270321", "title": "Pombalgo markesa", "text": ""}
{"id": "270322", "revid": "1545", "url": "https://eu.wikipedia.org/wiki?curid=270322", "title": "Jos\u00e9 Sacrist\u00e1n", "text": "Jos\u00e9 Sacrist\u00e1n Turiagano (Chinch\u00f3n, ) espainiar antzezlea eta zinema-zuzendaria da.\nBiografia.\nTxiki-txikitatik gustatu zitzaion irudimenaren eta fikzioaren mundua, eta horren eraginez ikasketak utzi eta lanean hasi zen, kantu- eta ahoskera-ikasketak ordaindu ahal izateko. Madrilgo Infanta Isabel antzokian hasi zen lanean eta paper txiki bat egin zuen \"El celador\" (\"Zaindaria\") filmean. 1960ko denboraldia amaitu zenean, Teatro Popular Espa\u00f1ol konpainian sartu zen, eta talde horrekin Latinoamerikan ibili zen urte eta erdiz. Ondoren paper txikiak egin zituen \"Cal\u00edgula\", \"El gran teatro del mundo\" (\"Munduko antzoki handia\"), \"Julio C\u00e9sar\" eta abarretan.\n1965ean egin zuen garrantzizko lehenengo lana, \"La pulga de la oreja\" (\"Belarriko arkakusoa\") eta ondoren Pedro Mas\u00f3k \"La familia y uno m\u00e1s\" (\"Familia eta bat gehiago\") lanean aritzeko deitu zion. Une horretatik aurrera lan asko egin zuen zinemarako, baina ez zuen antzerkia alde batera utzi. Denboraldi luze batez bigarren mailako aktore gisa aritu zen, baina 1960ko eta 1970eko hamarraldietan protagonista-paperak ere egin zituen. Hirugarren bidea esaten zitzaion mugimenduak aukera bat eman zion \"Vida conyugal sana\" (1973, \"Senar-emazteen arteko bizitza osasuntsua\") lanarekin, eta bere karreran komedia nagusi izan bada ere, garrantzi handiagoko lanak egin zituen G. Su\u00e1rez, Jos\u00e9 Luis Garci, Eloy de la Iglesia, P. Olea, eta abarrekin. Sacrist\u00e1nen beste lan aipagarri batzuk ondoren: \"Sor Citroen\" (1967); \"Operaci\u00f3n Mata-Hari\" (1968, \"Mata-Hari operazioa\"); \"Vente a Alemania, Pepe\" (1970, \"Hator Alemaniara, Pepe\"); \"No desear\u00e1s a la mujer del vecino\" (1971, \"Ez duzu auzokoaren emaztea maiteko\"); \"Operaci\u00f3n Ogro\" (1979); \"La colmena\" (1982, \"Erlauntza\"); \"El vuelo de la paloma\" (1988, \"Usoaren hegaldia\"); \"Un lugar en el mundo\" (1991, \"Leku bat munduan\"); \"Todos a la c\u00e1rcel\" (1993, \"Denak kartzelara\").\nZuzendari gisa egin ditu: \"Soldados de plomo\" (1983, \"Berunezko soldaduak\"); \"Cara de acelga\" (1986, \"Zerba aurpegia\"); \"Yo me bajo en la pr\u00f3xima \u00bfy usted?\" (1992, \"Ni hurrengoan jaitsiko naiz, eta zu?\").\nAntzerkiarekin lotura handia izan duen aktorea da, eta haren azkenengo lanen artean aipatzekoa da \"El hombre de La Mancha\" musikala, Paloma San Basiliorekin batera egindakoa; lan horretan orain arte ezagutzen ez zen ezaugarria, musikarena, agertu zuen.\nDonostiako 1978ko zinemaldian, \"Un hombre llamado Flor de Oto\u00f1o\" lanarengatik saria jaso zuen. 2010ean, Hitako Erdi Aroari buruzko Jaialdian, Urteko Artzapez izendatu zuten. 2011n, Argentinako Asociaci\u00f3n de Cronistas Cinematogr\u00e1ficos delakoak urrezko kondorra saria eman zion.\n2022ko Otsailaren 12an ohorezko Goya saria jaso du, bizitza osoan egindako lanagatik."}
{"id": "270325", "revid": "119347", "url": "https://eu.wikipedia.org/wiki?curid=270325", "title": "Alison eta Peter Smithson", "text": "Peter Smithson (Stockton On Tees, Ingalaterra, 1923ko irailaren 18a - 2003ko martxoaren 3a) eta Alison Smithson edo Allison Margaret Gill (Sheffield, Hegoaldeko Yorkshire, Ingalaterra, 1928ko ekainaren 2a - 1993ko abuztuaren 16a) britainiar arkitektoak izan ziren.\nBiografia.\nPeterrek Durhamgo Unibertsitatean eta Londresko Royal Academy delakoan egin zituen Arkitekturako ikasketak, eta 1950ean eskuratu zuen titulua, Country Council School Division eskolan. Harrezkero, Allison Margaret Gill bere emaztearekin batera lan egin zuen. Oro har, 1950eko hamarraldiaren amaierako eta 1960ko hamarraldiaren hasierako neobrutalismo joeraren baitako artista gisa hartuak dira, Henderson eskultorearekin eta Eduardo Paolozzi argazkilariarekin batera.\n1950eko hasierako lanetan aipagarria dute \"Smithdon High School\", Bigarren Hezkuntzako Hunstantongo Eskolaren lehiaketarako proiektua (1949-1954), Norfolken, Mies van der Roheren estilo garbizaleari jarraituz osatua, zeinetan agertzen baitira neobrutalismo mugimenduaren oinarriak: egituraren eta eraikuntzaren osagaien artikulazio ahalik eta adierazgarriena lortzeko kezka, adibidez. Joera horri jarraitu zioten 1952an egindako Sohoko etxebizitzetan. Harrezkero, arkitektura molde berrizaleak erabili zituzten, adibidez Coventryko katedralean (1957), Londresko Golden Laneko etxebizitzetan (1952), etab.etan. Golden Lanen, Le Corbusierren eta haren hiria egituratzeko etxebizitza, lana, aisia eta garraioa oinarri hartzearen kontra aritu ziren, eta, horien ordez, etxea, kalea, barrutia eta hiria proposatu zituzten.\nLan aipagarriak egin zituzten, besteak beste, 1953ko Congr\u00e8s International d'Architecture Moderne delakoan (CIAM, Arkitektura Modernoaren Nazioarteko Biltzarra), 1956ko \"This Is Tomorrow\" (\"Hau da bihar\") erakusketan, urte hartan bertan \"Daily mail ideal Home exhibition\" erakusketan eta CIAMen, zeinetatik atera baitzen Team X edo Team 10 taldea (Aldo van Eyck, Jaap Bakema, Georges Candilis, Shadrach Woods, John Voelcker, Willian eta Jill Howell eta Alison eta Peter Smithson).\n1965ean Londresko \"Economist\" bulego-eraikina egin zuten, Ingalaterran monumentuen babeserako legeak bere baitan hartu zuen arkitektura modernoko lehen obra. 1967an, Oxfordeko St Hilda\u2019s College delakoa diseinatu zuen, zurezko japoniar egituretan inspiratuta. 1978an, Batheko Unibertsitatearen bost eraikin diseinatzeko konpromisoa hartu zuten senar-emazteek, urte horretan hasi eta ondorengo hamarkadan egiteko.\n1993an Alison Smithson hil zen, eta 2003an, Peter Smithson bera. 2004an, Alison eta Peter Smithsonen artelanen erakusketa ireki zen Londresko Design Museum delakoan.\nSmithson senar-emazteek garrantzizko lana egin zuten, halaber, hirigintzaren alorrean, eta beren teoriak zabaltzeko hainbat liburu eta artikulu eman zituzten argitara."}
{"id": "270326", "revid": "28807", "url": "https://eu.wikipedia.org/wiki?curid=270326", "title": "Peter Smithson", "text": ""}
{"id": "270327", "revid": "28807", "url": "https://eu.wikipedia.org/wiki?curid=270327", "title": "Alison Smithson", "text": ""}
{"id": "270328", "revid": "8206315", "url": "https://eu.wikipedia.org/wiki?curid=270328", "title": "Tanttaka Teatroa", "text": "Tanttaka Teatroa antzerki-talde gipuzkoarra da, 1983an sortua.\nIbilbidea.\nSortu zenetik 2000. urtera arte hemeretzi produkzio taularatu zituzten, estilo arras desberdinekoak guztiak ere. Besteak beste, \"Agur Eire Agur, Flaminio, Adagio Violent\u00edsimo, Como Hansel y Gretel\" eta \"Todas culpables\" muntaiak taularatu dituzte. Arrakasta handia izan duten proiektuak jarri ditu abian talde honek, hala nola 1996an estreinatu eta 2000. urtean 600.000 ikusle baino gehiago izan ondoren Max saria lortu zuen \"El Florido pensil\" lana. Andr\u00e9s Sope\u00f1aren liburua oinarri du antzezlan horrek, eta frankismoaren garaiko eskola eta ohiturak taularatzen dira euskaraz eta gaztelaniazko bertsio bikoitzean, Fernando Bernues eta Mireia Gabilondoren zuzendaritzapean. Ikusle gehien erakarri dituen Euskal Herriko antzezlana izan da.\nTanttaka Teatroak bospasei lan zeuzkan ikusgai aldi berean 2000. urtean, eta haietan ziharduten lanean hainbat eta hainbat lehen mailako euskal aktore: Jose Ramon Soroiz, Mikel Garmendia (Donostia, 2005ean hila), Kike Diaz de Rada, Isidoro Fernandez, Ramon Agirre, Paco Sagarzazu, Joseba Apaolaza, Patxi Barko, Niko Lizeaga, Teresa Calo, Idoia Sagarzazu, Aizpea Goenaga, besteak beste. Muntaia horien artean aipa daitezke \"Todo Shakespeare (o casi),\" lan estatubatuar baten egokitzapena, Patxi Barkok eta Carlos Zabalak egina; \"Jugando con pap\u00e1-Aitarekin jolasean,\" Pep Ant\u00f3n G\u00f3mezek zuzendua; 1998an estreinatutako \"Dakota,\" Josep Maria Mestresek zuzendua, edota konpainiaren beste hainbat lan bezala Fernando Bernuesek zuzendutako \"Chiquilladas-Umekeriak.\" 2000. urtean \"El pianista del oc\u00e9ano-Ozeanoko pianista\" lana estreinatu zuten, Alessando Barico idazle italiarrak antzerkirako idatziriko aurreneko obra. Fernando Bernuesen zuzendaritzapean eta I\u00f1aki Salvadorren musikaz, Jose Ramon Soroizek eta Kike Diaz de Radak zuten obra horretan paper nagusia, euskarazko bertsioan batak eta gaztelerazkoan besteak.\n2008an, \"Hnuy illa\" ikuskizuna sortu zuen Kukai dantza konpainiarekin, antzerkia eta dantza uztartuz, Joseba Sarrionandiaren poemetan oinarriturik.\nGaur egun 16 antzezlan dituzte Antzokietan."}
{"id": "270329", "revid": "137486", "url": "https://eu.wikipedia.org/wiki?curid=270329", "title": "Joseba Agirreazkuenaga", "text": "Joseba Agirreazkuenaga Zigorraga (Bilbo, Bizkaia, 1953ko otsailaren 27a) ikertzailea eta historialaria da. Euskal Herrian dauden historialari nagusienetakoa da. Espezialista da hainbat gaitan, besteak beste: Erregimen Zaharraren krisia,\u00a0foruak eta autogobernu politikoa, kontzertu ekonomikoa eta sistema fiskala, foru-ogasunak, legebiltzarrak eta ordezkaritza-batzarrak, biografiak eta hiztegi biografikoak, memoria historikoa, euskararen historia soziala, eta Bilboko eta Euskal Herriko gizarte-mugimenduak.\nBiografia.\nFilosofia eta Letretan lizentziatu zen 1976an Deustuko Unibertsitatean, Geografia eta Historia atalean. Lehen ikerketa-saioa, Busturiako etnografiari buruzkoa, 1972an abiarazi zuen Jose Migel Barandiaranen zuzendaritzapean. Doktoregoa eskuratu aurreko bekaduna izan zen \"Comit\u00e9 Conjunto Hispano Americano\"aren programan (Nevadako eta Deustuko Unibertsitateetan). Eta 1985ean Historian doktore egin zen, Julio Caro Baroja zuzendaritzapean Bizkaiko finantza publikoak aztertu zituen, XIX.mendean.\n1980. urteaz geroztik Euskal Herriko Unibertsitateko irakaslea da, Gizarte eta Komunikazio Zientzien Fakultatean. 1995ean katedra lortu zuen. UPV-EHUko hainbat batzorde estatutariotako kide izan da:\u00a0Euskara Batzordea (1994-2006) eta Ikerketa Batzordea (kide hautetsia, 2006-2017).\nOxfordeko Unibertsitateko \"Saint Anthony College\" ikastetxean \"Basque Visiting Fellow\" izan zen (1989-1990, 2006-2007), Florentziako \"Europar Unibertsitatean Institutuan\" (1993), eta Nevadako Unibertsitateko Euskal Ikasketen Zentroan ere Renon, baita \"Ituna\" Itun Ekonomikoaren eta Foru Ogasunen Ikerketarako Agiritegiko zuzendaria ere 2007tik.\nEgonaldi horien artean Oxfordeko lehenengoa izan zen eraginkorrena. Erabat aldatu zen berre ikuspegia. Ordura arte, Euskal Herriaren historia zen bere ikerketa gunea, baina, egonaldi hartan, testuinguru hori zabaldu egin zuen, eta mundu mailako kezken barnean kokatu. Ingalaterrako este historialari batzuekin eta ikerlari batzuekin hasi zen hartu-emanean.\nHistoriako ikertzailea.\n\"Gaur Egungo Historiako\" arloan aritzen da ikerkuntzan. Ikertzaile buru izan da Espainiako Hezkuntza eta Zientzia Ministerioan, Eusko Jaurlaritzako Hezkuntza, Unibertsitate eta Ikerketa Sailean eta EHUren hainbat proiektutan.\nBere ikerketa-eremu gogokoenak honakoak izan dira: biografia eta prosopografia, erregimen zaharraren krisia, iraultza liberalak, soziabilitate kulturala, antolaketa eta kudeaketa politiko-administratiboak, parlamentu-batzarrak, eguneroko bizitza, eta ahozko historia. 25 liburu argitaratu ditu (13 taldekideekin eta 12 egile bakar gisa), 92 liburu-kapitulu eta 83 artikulu ikerketa-aldizkari indexatuetan. 96 erreferentzia ditu Inguman argitaratuta (euskal komunitate zientifikoaren datu-basea).\nProsoparlam ikerketa taldeko ikertzaile nagusia da. \"Biography &amp; Parliament\" ere deitua eta 1989an sortu zena. 1926an Genevan sortu zen \"International Committee of Historical Sciences\" (ICHS) batzordeko kidea da ikerketa talde hori eta 1936an sortu zen \"International Commission for the History of Representative and Parliamentary Institutions\" batzordean parte hartzen du 1992az geroztik. 2010tik baita \"European Information and Research Network on Parliamentary History\" sarean ere.\nEgun, \"Bidebarrieta. Anuario de ciencias sociales y humanidades de Bilbao\" aldizkariaren zuzendaria da. Halaber, hainbat zientzia-aldizkaritako idazketa-batzordekidea da: \"Vasconia\", \"Eusko Ikaskuntzako Historia Koadernoak\" (Donostia). 20 baino gehiago dira zuzendu dituen tesiak.\nIkastaroak eta hitzaldiak eman ditu Oxfordeko Unibertsitatean, Xalapako Unibertsitatean (Veracruz), Brasiliako Unibertsitatean, Erromako La Sapienza Unibertsitatean, Bartzelonako Unibertsitate Autonomoan, Nafarroako Unibertsitatean, Sevillako Unibertsitatean eta Nevadako Unibertsitatean.\nEusko Ikaskuntzako kidea.\n1985-1992 bitarteko urteetan Eusko Ikaskuntzako Historia eta Geografia Saileko lehendakaria izan zen, baita erakunde horren Bizkaiko lehendakariordea ere, 1991tik 1997ra. Jose Migel Barandiaran hil ondoren, lehendakariordea zenez, lehendakaritza kolegiatuan esku hartu zuen. \"Jakitez\" graduazio ondoko ikastaroaren zuzendaria da eta Mediatekako zuzendaritza-batzordearen kide. Eusko Ikaskuntzako Presidentea izan zen 1992an, eta Eusko Ikaskuntzaren XII Kongresuko burua.\n1996tik 2001era bitarte urtero antolatu zuen 250 orduko \"Euskal ikasketak eta kultura zientifikorako sustapena\" espezializazio-titulua UPV/EHUrekin batera (Especialista universitario en estudios vascos y est\u00edmulo de la cultura cient\u00edfica).\n\"Asmoz ta Jakitez\" agerkariaren sortzailea eta lehen zuzendaria izan zen. Bilboko Historiari buruzko 21 sinposiotan antolatzaile eta eragile izan da.\nUdako Euskal Unibertsitateko kidea.\nUEUko kide historikoa da eta etengabe parte hartu du ia-ia sorreratik historia sailean. UEUren lehenengo ikastaroa 1973. urtean izan bazen, hurrengo urtean bertan, 1974an, eman zuen bere lehenengo hitzaldia Agirreazkuenagak eta 1974-75 urteetan zuzendaritzako kidea izan zen Manex Goienetxe eta Andolin Eguzkitzarekin.\nUrteetan zehar historia saileko 42 hitzaldi hauek eman ditu udako ikastaroetan UEUren eskutik:\nArgitalpenak.\nBesteak beste, liburu eta argitalpen hauen egilea da:\nEuskal komunitate zientifikoaren Inguma datu-basean, berak sorturiko 96 lan bildu dira. Horien artean 29 hitzaldi eta 45 artikulu."}
{"id": "270330", "revid": "336", "url": "https://eu.wikipedia.org/wiki?curid=270330", "title": "Yitzhak Shamir", "text": "Yitzhak Shamir (, , jaiotzez Icchak Jaziernicky; Ruzhani, 1915eko urriaren 22a - Tel Aviv, 2012ko ekainaren 30a) israeldar politikaria izan zen, jatorriz poloniarra. Bia\u0142ystoken, Polonian, sortu zen arren, Palestinara aldatu zen 1935ean. Irgun Zevai Leumi talde paramilitar sionistako kidea izan zen, eta 1940an Stern taldea sortu zuen, Palestinako arabiarren kontrako ekintzak aurrera eramateko; britainiarren kontrako sabotaje-kanpaina bat egin zuen, besteak beste. Bi aldiz atxilotu zuten, baina ihes egin zuen eta atzerrian bizi behar izan zuen, harik eta 1948an Israelgo estatu sortu berrira itzuli zen arte. Israelgo inteligentzia-zerbitzuen (Mossad) buru egin zuten eta 1970ean Menahem Begin buru zuen Herut alderdian sartu zen. Parlamentuko (Knesset) bozeramaile izan zen 1977tik 1980ra, eta urte hartan Kanpo Arazoetako ministro izendatu zuten. Kargu hura alde batera utzi gabe, Beginek dimisioa eman ondoren, Shamirrek eskuratu zituen 1983an bai lehen ministroaren kargua eta bai Likud alderdi kontserbadorearen buruzagitza. 1984ko hauteskundeetan Israelgo Alderdi Laboristak aurrea hartu zion Likud alderdiari, eta Shamirrek nazio-batasuneko gobernua onartu behar izan zuen; laboristen buruzagi Shimon Peres izendatu zuten lehen ministro eta Shamir lehen ministrorde, 1986 arte, eta ondoren trukatu egin zituzten beren karguak. 1988ko hauteskundeen ondoren, koalizio-gobernuan, lehen ministro gisa jarraitu zuen Shamirrek, baina 1990ean nazio-batasuneko gobernua desegin zen, eta Likud eta eskuineko alderdi eta alderdi erlijioso batzuen arteko koalizioa bilatu zuen. Oro har, Palestinar Iraultzaren kontrako jarrera agertu zuen Shamirrek, baina 1991n Ekialde Hurbilerako bake-hitzarmenetan parte hartu zuen; Zisjordanian gune juduak sortzea onartu zuen, zailtasun handiak eragin zituen eta istiluak izan zituen Estatu Batuekiko harremanetan. 1992an Likudek hauteskundeak galdu eta Shamirrek lehen ministro kargua utzi behar izan zuen; Isaak Rabinek hartu zuen haren lekua. Hurrengo urtean Likud alderdiaren buruzagitza utzi behar izan zuen, eta 1996an bere karrera politikoa alde batera uztea erabaki zuen.\n2001ean, Israel saria eman zioten, gizarteari eta estatuari egindako ekarpenengatik. 2004an, haren osasunak gainbehera egin zuen, eta ordutik zaharren egoitza batean bizi izan zen."}
{"id": "270332", "revid": "6327", "url": "https://eu.wikipedia.org/wiki?curid=270332", "title": "Isaak Shamir", "text": ""}
{"id": "270333", "revid": "6327", "url": "https://eu.wikipedia.org/wiki?curid=270333", "title": "Itshak Jazernicki", "text": ""}
{"id": "270334", "revid": "1545", "url": "https://eu.wikipedia.org/wiki?curid=270334", "title": "Jerrald Goldsmith", "text": "Jerrald Goldsmith (izengoitia: \"Jerry Goldsmith\" ; Los Angeles, Kalifornia, 1929ko otsailaren 10a - Beverly Hills, Kalifornia, 2004ko uztailaren 21a) estatubatuar musikagilea izan zen.\nMusikarako zaletasun handiko familia batean sortu zen, eta zaletasun horrek bultzaturik, beren semeari musikako eskolak emateko maisurik onenak bilatu zituzten gurasoek. Jakob Gimpel maisuarekin ikasi zuen pianoa, eta konposizioa Mario Castelnuovo Tedescorekin, Goldsmithen belaunaldiko John Williams soinu-banden egilearen maisu izan zenarekin. Goldsmith gaztetatik izan zen zinemazalea, eta zinemarako musika idaztea zen bere helburu nagusietakoa. Horretan ere laguntza handia eman zion familiak, eta hari esker matrikulatu ahal izan zen Kalifornia Hegoaldeko Unibertsitatean. Miklos Rozsaren eskolak hartu zituen, eta harekin ikasi zituen soinu-banden konposizioaren oinarriak. 1955. urtean CBS etxearentzat hasi zen lanean, eta \"Climax\" eta \"Gunsmoke\" telebistako sailetako musika idatzi zuen. Harrezkero, etengabe jardun zuen lanean, telebistarako, batez ere, eta \"Perry Mason\" (1957), \"Errealitatearen mugetan\" (1960), \"Kildare doktorea\" (1961) eta \"Zigorra\" (1961) sailekin lorturiko ospeari esker hasi zen Hollywooden lanean. Ezin konta ahala lan egin zituen, baina \"Tximinoen planeta\" zientzia-fikzioko filmak eman zion lehenengoz ospea; oso musika originala da, perkusio eta haize harrigarriekikoa. 1974. urtean azaldu zen bere lan nagusietako bat, \"Chinatown\", eta Oscar saria lortu zuen handik bi urtera \"Iragarpena\" filmeko partitura beldurgarriarekin. Goldsmithek era guztietako joera eta argumentuei egokituriko musika idazteko dohain aparta erakutsi zuen bere karreran zehar. Horrela, 1978an, esaterako, elkarren oso bestelako bi maisulan idatzi zituen, \"Brasilgo haurrak\" (1978), musika dotore eta erakargarria, eta \"Alien, zortzigarren bidaria\" (1978) filmeko musika misteriotsu beldurgarria, eta berdin-berdin idatzi zitzakeen musika liluragarriak (\"Legend\", 1985) nola indar biziko martxak (\"\", 1984). 1990eko hamarkadan egindako lanen artean, \"Oinarrizko sena\" (1992) da ezagunenetakoa."}
{"id": "270335", "revid": "28807", "url": "https://eu.wikipedia.org/wiki?curid=270335", "title": "Jerry Goldsmith", "text": ""}
{"id": "270336", "revid": "90204", "url": "https://eu.wikipedia.org/wiki?curid=270336", "title": "Anthony Davis", "text": "Anthony Davis (Paterson, New Jersey, 1951ko otsailaren 20a) Estatubatuar pianista eta musikagilea da. Yale Unibertsitatean egin zituen ikasketak. Musika-heziketa klasikoa izan bazuen ere, oso gaztetan egin zuen topo jazzarekin eta, unibertsitatean zebilela, bere bandarekin pianoa jo ez ezik, Leo Smith, jazzeko musikariarekin ere lan egin zuen.\n1977an, New Yorkera tokialdatu zen eta jazza jotzetik atera zuen bizimodua. Jazzeko pieza ospetsuen birmoldaketekin argitaratu zituen lehen diskoak: \"Past Lives of Blues and Dream\" (1978), eta \"Crystal Texts\" (1978). Baina musika idazterakoan tradiziozko jazzetik aldentzen hasi zen: inprobisazioa alde batera utzi zuen eta, mendebaldeko musikako elementuekin batera, Afrikako eta Asiako erritmo-egiturak sartzen hasi zen. Garai hartakoak dira \"Hidden Voices\" (1979) eta \"Lady of de Mirrors\" (1981). 1980an bederatzi kideko talde bat osatu zuen: Episteme. 1981etik 1985era, Christopher anaiarekin eta Thulani lehengusuarekin batera, Malcolm X aktibista beltzaren bizitzan oinarritutako opera idatzi zuen, \"X: The Life and Times of Malcolm X\", zeina New Yorken estreinatu baitzen 1986an, baina kontzertu-bertsioa ere herrialde osoan interpretatu zen. Lan haren ondoren, beste opera bat idatzi zuen, bere emazteak, Deborah Athertonek, idatziriko zientzia-fikziozko istorio batzuetan oinarriturik: \"Under the Double Moon\" (1989). Aipatutako bi opera horiek orkestrarako eta bere talderako (Episteme) idatzi zituen. 1990eko hamarraldiko lehen urteetan, Tony Kushnerren \"Angels in America\" antzerki-lanerako musika idatzi zuen. Anthony Davisen \"Amistad\" (1997) opera, Thulani Davis lehengusuarekin elkarlanean idatzia, horrela deitzen zen espainiar barkuan afrikar esklaboek 1839an piztutako matxinadan oinarritua dago. Davis Yaleko eta Columbiako unibertsitateetan irakasle izan da, eta hainbat filmetarako eta dantza-konpainiatarako musikak idatzi ditu. New Yorkeko eta Brookliyngo orkestra filarmonikoek eta San Franciscoko Orkestra Sinfonikoak interpretatu dituzte Davisen obra sinfonikoak.\nAssociation for the Advancement of Creative Musicians elkarteko kide da Davis. 2007an estreinatu zen hark idatzitako \"Wakonda's Dream\" opera; gaur egungo familia amerindiar baten historia kontatzen du. Egun, Kaliforniako Unibertsitatean (San Diego) musika-irakasle da."}
{"id": "270338", "revid": "1545", "url": "https://eu.wikipedia.org/wiki?curid=270338", "title": "Ant\u00f3nio de Sp\u00ednola", "text": "Ant\u00f3nio Sebasti\u00e3o Ribeiro de Sp\u00ednola (Santo Andr\u00e9, Estremoz, 1910eko apirilak 11 - Lisboa, 1996ko abuztuak 13) portugaldar militar eta politikaria izan zen. Portugalgo Errepublikako 14. presidentea izan zen, Krabelinen Iraultzaren osteko lehenbizikoa.\nBiogafia.\nZalduneriako alferez gisa bukatu zituen militar ikasketak, eta Guardia Nazional Errepublikanoan (GNR) eta Azore uharteetan zerbitzatu zuen. 1961etik 1963ra bitartean, Angolan izan zen. Handik itzultzean Zalduneriako zuzendari izendatu zuten, eta GNRko komandanteorde. 1968an Ginea Portugaldarreko (Ginea Bissau, gaur egun) gobernadore eta komandante nagusi izendatu zuten.\n1973an itzuli zen Portugalera, eta gudarosteko Estatu Nagusiko buruorde izendatu zuten (1974). Hala ere, berehala kendu zuten kargutik, \"Portugal e o Futuro\" liburuan Portugalgo kolonientzat irtenbide politikoa aldarrikatzeagatik. Handik gutxira, 1974ko apirilaren 25ean, Krabelinen Iraultza deituan, Kapitainen Mugimendu deituak Marcelo Caetanoren gobernua erorarazi zuen. Gudarosteen Mugimenduak hartu zuen aginpidea, eta Nazioaren Salbaziorako Batzorde bat eratu zuen, Sp\u00ednolaren lehendakaritzapean. Batzordeak Sp\u00ednola bera izendatu zuen Portugalgo Errepublikaren lehen lehendakari.\nAginpidean izan zen lau hilabetean, Gudarosteen Mugimenduaren babesa izan zuen, baina gainerako guztiak aurka izan zituen, botere guztia biltzen saiatu zelako. Uztailaren 27an koloniak burujabe izateko eskubidea aitortu zuen. Portugalen COPCON (Kontinenteko Operazio Komandoa) sortu zen, Otelo Saraiva de Carvalho jeneralaren zuzendaritzapean, Gudarosteen Mugimendua defendatzeko, baina baita herri-mugimenduak defendatzeko ere, ezkerreko sektoreen gorakadaren seinale. Vasco Gon\u00e7alves, komunista, lehen ministro izendatu zutenean, bere karguaren dimisioa eman zuen.\nAginpidea indarrez hartzen ahalegindu zen, baina huts egin zuen, eta Espainiara erbesteratu zen lehenbizi, eta Brasila gero. Han, Portugalen Askapenerako Mugimendu Demokratikoa sortu zuen. Urte hartako azaroan Portugalera itzuli ahal izan zen, eta gudarosteko erreserban geratu zen. 1981ean mariskal izendatu zuten. Gai politiko-militarreko zenbait liburu idatzi zituen."}
{"id": "270339", "revid": "28807", "url": "https://eu.wikipedia.org/wiki?curid=270339", "title": "Ant\u00f3nio Sebasti\u00e3o Ribeiro de Sp\u00ednola", "text": ""}
{"id": "270341", "revid": "512", "url": "https://eu.wikipedia.org/wiki?curid=270341", "title": "Manfred Hausmann", "text": "Manfred Georg Andreas Hausmann (Kassel, Alemania, 1898ko irailaren 10a - Bremen, Alemania, 1986ko abuztuaren 6a) alemaniar idazlea izan zen.\nBiografia.\nLehen Mundu Gerran zauritu egin zuten, eta Munichera joan zen, artearen historia, filosofia eta filologiako ikasketak egitera. 1926an Worpswede herrira joan zen, eta han, Samuel Fischer argitaratzaileak akuilatuta, idazteari ekin zion buru-belarri. Bidaia asko egin zituen, besteak beste, Alemaniako zati handi batean zeharreko bidaldia, oinez.\nBigarren Mundu Gerran ere parte hartu zuen, eta gerra bukatutakoan, zenbait egunkaritako literatura-gehigarrietako idazle gisa lan egin zuen. Gero, Bremenera joan zen. 1967an sermolari gisa laguntzen hasi zen eliza ebanjelikoan.\nHausmannen lehenengo testuetan halako ezkortasun nihilista bat nabari da, baina sentimendu hori 1933tik aurrera aldatu egin zen, Kierkegaarden filosofia existentzialistaren eta Karl Barthen teologia dialektikoaren eraginaren ondorioz, besteak beste.\nEra askotako testuak idatzi zituen: poesia eta saiakerak, konposizio japoniarren imitazioak, elezahar kristauak, gogoeta teologikoak eta sermoiak. Baina eskale batzuekin izan zuen esperientzia batean oinarritutako eleberri batek eman zion ospea: \"Lampioon k\u00fc\u00dft M\u00e4dchen und kleine Birken\" (1928, \"Lampioonek musu ematen die neskei eta pinu txikiei\"). Berehehala, eleberri horren segida idatzi zuen: \"Salut gen Himmel\" (1929, \"Goraintziak zeruari\"). Baina Hausmannen eleberri famatuena \"Abel mit der Mundharmonika\" (1932, \"Abel, harmonikadun hori\") izan zen, nerabeen arteko harreman sentimentalei buruzkoa. Hurrengo eleberrian, \"Abschied von der Jugend\" (1947, \"Agur gaztaroari\"), senar-emazte batzuen arazoak kontagai dituen istorioan agerian utzi zuen bere erlijiotasun sakona. Are gehiago hurrengoan, \"Liebende leben von der Vergebung\" (1953, \"Maitaleek barkamena bizi dute\") tratatu teologiko moduko obran. Azken liburu horien kritika txarrak gorabehera, irakurleek oso harrera ona egin zieten.\nObrarik arrakastatsuenak, baina, Hausmannen istorio autobiografikoak izan ziren: \"Martin\" (1949), \"Isabel\" (1953) eta \"Andreas\" (1957)."}
{"id": "270343", "revid": "96586", "url": "https://eu.wikipedia.org/wiki?curid=270343", "title": "Raymond Queneau", "text": "Raymond Queneau (Le Havre, Frantzia, 1903ko otsailaren 21a - Paris, Frantzia, 1976ko urriaren 25a) frantsesezko idazlea izan zen. Filosofiako ikasketak egin zituen. 1924tik 1929ra mugimendu surrealistan parte hartu zuen. 1945ean \"L'Encyclop\u00e9die de la Pl\u00e9iade\" sortu zuen, eta hogeita hamar urtez izan zen entziklopedia horren zuzendari. 1951n Goncourt Akademiako kide izendatu zuten. 1960an, lagun batzuekin batera, Ouvroir de Litt\u00e9rature Potentielle (OuLiPo) sortu zuen, olerkirako eta eleberrirako egitura berriak sortzeko asmoz. Kontalari bikaina izan zen, irudimen handikoa. Queneauren estiloaren ezaugarri nagusiak umorea, ironia eta hizkuntzaren sena dira; matematikaren bidetik sarritan, literatura-hizkuntza etengabe jarri zuen kolokan parodiaren bidez, hitz-jokoak, ahozko hizkera eta argota erabiliz eta asmakizun fonetikoak eginez. Zinemazalea zen, eta 1952tik 1960ra arte film askoren gidoiak idatzi zituen, Ren\u00e9 Cl\u00e9menten \"Monsieur Ripois\", Luis Bu\u00f1uelen \"La Mort en ce jardin\" eta Jean Hermanen \"Le Dimanche de la vie\" filmenak, besteak beste."}
{"id": "270344", "revid": "336", "url": "https://eu.wikipedia.org/wiki?curid=270344", "title": "Abimael Guzm\u00e1n", "text": "Abimael Guzm\u00e1n Reynoso (Tambo, 1934ko abenduaren 3a - Callao, 2021eko irailaren 11) Peruko iraultzailea izan zen, \"Presidente Gonzalo\" izenaz ezaguna.\nBiografia.\nZuzenbideko eta Filosofiako ikasketak egin zituen San Agust\u00edn de Arequipako Unibertsitatean. 50eko hamarraldiaren bukaeran, Peruko Alderdi Komunistako kide egin zen. 1962an, San Crist\u00f3bal de Huamangako Unibertsitateko errektoreak Filosofia Saileko zuzendaritza eskaini zion. Han bertatik bertara ezagutu zituen nekazariak, behartasun gorrian eta jauntxoen mendean bizi zirenak. 1964an, Peruko Alderdi Komunistaren barruan, sobietarren aldekoak eta txinatarren aldekoak bereizi zirenean, Guzm\u00e1n bigarrenekin elkartu zen, Saturnino Paredesen gidaritzapean.\nUnibertsitatetik ikasleen indarrak biltzen hasi zen, eta marxismoa nekazarien artera eta auzo pobreetara zabaltzen. 1969an kartzelan sartu zuten, irakaskuntzaren doakotasuna murrizteko gobernuak hartutako neurrien kontra ikasleak matxinatzera deitzeagatik. 1970ean Alderdiko Batzorde Zentraleko kontrola hartu zuen eta alderditik bota zuen Saturnino Paredes. Handik gutxira Guzm\u00e1nek eta bere jarraitzaileek Peruko Alderdi Komunista taldea sortu zuten. 1974an, unibertsitateko ikasleen babesa galtzen hasi zen, eta Limara joatea erabaki zuen, hiriburuko unibertsitateetan bere ideiak hedatzera.\n1979an, Peruko Alderdi Komunistak borroka armatuari ekitea erabaki zuen. 1980ko apirilean, hauteskunde orokorren bezperan, Alderdi Komunistak Chuschi herrian hauteskundeetako materiala suntsitu zuen. Ekintza sinboliko hori 12 urtetan 25.000 hildako inguru eragin zuen \"gerra herritarra\" deituaren hasiera izan zen. 1980ko hamarraldian, gerrilla herrialde osora zabaltzen zen bitartean, poliziaren helburu nagusia Abimael Guzm\u00e1n atxilotzea izan zen, baina urteak igaro ziren hori lortu arte. 1992ko irailean harrapatu zuten. Urtebete geroago, gutun batzuk bidali zizkion Fujimori lehendakariari bakea hitzartzeko. Antolakundeko sektore batek, baina, Feliciano izeneko kidearen gidaritzapean, ez zuen proposamena onartu, eta gerrillak borrokan segitu zuen. Bi aldiz epaitu ondoren, 2004an eta 2005ean, betiko kartzela-zigorra ezarri zioten, 2006ko urrian emandako epaian, Estatuaren aurkako terrorismoa egitearen akusaziopean.\nGuzm\u00e1n kartzelan hil zen 2021eko irailaren 11n. Gaur egun, Alderdi Komunistako beste zenbait kide Peruko Itsas Armadaren Callao itsasontzi-baseko kartzelan daude.\nAbimael Guzm\u00e1nen ideia politikoak \"Guerra popular en el Per\u00fa. El pensamiento Gonzalo\" izeneko liburuan bilduta daude."}
{"id": "270345", "revid": "26894", "url": "https://eu.wikipedia.org/wiki?curid=270345", "title": "Presidente Gonzalo", "text": ""}
{"id": "270346", "revid": "512", "url": "https://eu.wikipedia.org/wiki?curid=270346", "title": "Kitar\u014d", "text": ", jaioa, (Toyohashi, 1953ko otsailaren 4) japoniar musikagilea da. New Age estiloko musika egiten du, Japoniako musika tradizionalarekin nahastua; \"Silk Road\" (1980, \"Zetaren bidea\") du lanik ezagunena. Japoniako musikari nagusia da estilo horretan, eta Ipar Ameriketan eta Europan ere ezaguna da.\nBiografia.\nIkasle garaian gitarra jotzen hasi zen, Otis Reddingen soularen eta Estatu Batuetako beste musikari batzuen bluesaren eraginpean. Lagun batzuekin Albatros taldea sortu zuen. Laster, tresna tekladuna hautatu zuen gitarra utzita, eta teklista gisa The Far East Family Band taldea sortu zuen. Taldearekin Europan zela, Klaus Schulze ezagutu zuen (Tangerine Dream taldekoa), eta harrezkero, sintetizadoreak jotzea erabaki zuen, bere herrialdeko teknologia aurreratua baliatuz. 1978an argitaratu zuen bere lehen diskoa, eta \"Silk Road\" (\"Zetaren bidea\") 1980an, NHKren telesail baterako. Musikak arrakasta handia izan zuen, eta telebista-kateak bost urtez luzatu behar izan zuen telesail hura. Musika harekin hiru disko atera ziren, Estatu Batuetan \"India\" izenarekin argitaratu zirenak. 1982an \"Toei\" egin zuen, \"Qeen Milenia\" zientzia-fikziozko filmerako. 1986an Mendebaldean ezagutzen hasi zen. Estatu Batuetako Geffen diskoetxeak fitxatu zuen, eta konpainia horrekin \"Tenku\" argitaratu zuen. Urte horretan bertan New Age musika modan jartzen hasi zen, eta Kitaro hartu zen estilo horretako ordezkari nagusitzat. Geroago, \"Ten Years\" argitaratu zuen, eta 1987an, \"The Light of the Spirit\", Mickey Hartekin batera. Hurrengo urtean arrakasta handiko jira bat egin zuen Estatu Batuetan, eta bertan bizi izan zen denboraldi batez. Ameriketako egonaldian bost aldiz izendatu zuten Grammy sarietarako; azkenik 2001an sari hori irabazi zuen \"Thinking of You\" albumarekin, ziur aski bere arrakasta handiena. Urrezko Globo bat ere irabazi zuen 1994an \"Heaven and Earth\" lanarekin. Jon Andersonekin lan egin zuen \"Dream\"en (1992), eta Oliver Stone zinema-zuzendariarekin \"Heaven and Hell\" filmean (1993). Beste lan aipagarri batzuk: \"Astral Voyage\"; \"Full Moon Story\"; \"Silver Cloud\"; \"Toward the West\"; \"Cirque Ingenieux\".\nDiskografia.\nDiskografia:\nBeste albumak"}
{"id": "270348", "revid": "1545", "url": "https://eu.wikipedia.org/wiki?curid=270348", "title": "Alberto Onaindia Zuloaga", "text": ""}
{"id": "270349", "revid": "96586", "url": "https://eu.wikipedia.org/wiki?curid=270349", "title": "P. V. Narasimha Rao", "text": "Pamulaparti Venkata \"Narasimha Rao\", teluguz \u0c2a\u0c3e\u0c2e\u0c41\u0c32\u0c2a\u0c30\u0c4d\u0c24\u0c3f \u0c35\u0c46\u0c02\u0c15\u0c1f \u0c28\u0c30\u0c38\u0c3f\u0c02\u0c39\u0c3e\u0c30\u0c3e\u0c35\u0c41 (Hyderabad, Andhra Pradesh, Britainiar Raja, 1921eko ekainaren 28a - New Delhi, India, 2004ko abenduaren 23a) indiar politikaria izan zen. Indiako bederatzigarren gobernuburua (1991-1996).\nBiografia.\nHyderabad, Mumbai eta Nagpurreko unibertsitateetan egin zituen ikasketak. Andhra Pradesheko parlamentuko kidea izan zen 1957an, eta zenbait kargu izan zituen estatu horretako gobernuan; buruzagitza, besteak beste, 1971-1973 urte-bitartean. Indira Gandhiren alde egin zuen Kongresuko Alderdiaren barruko taldeen arteko tirabiretan, eta alderdiko idazkari nagusi bihurtu zen 1975ean.\n1980an, Indiako Parlamentuko diputatu hautatu zuten. Gobernuaren ministerio nagusietako batzuen arduraduna izan zen: Kanpo Arazoetako ministroa, Barne Arazoetako ministroa eta Defentsa ministroa, besteak beste. Indiako Parlamenturako hauteskunde-kanpainan, Rajiv Gandhiren hilketaren ondoren (1991), Kongresuko Alderdiaren lehendakari izendatu zuten. Kongresuko Alderdiak irabazi zituen hauteskundeak, eta Rao lehen ministro izendatu zuten. Indiako ekonomia-krisiari aurre egitea izan zuen lehen zeregina. Aurreko gobernuetako politika sozialista baztertuta, liberalizazio-plangintzak prestatu zituen sektore pribatua bultzatzeko, esportazioak handitzeko, atzerritar inbertsioak sustatzeko, enpresa publikoetako administrazioa hobetzeko eta beste hainbat helburu lortzeko. Arazo ekonomikoei ez ezik, arazo politiko larriei ere aurre egin behar izan zien. Oposizio-talde nagusiaren gorakada, Bharatiya Janata Alderdiarena, politika-indarkeriaren gorakadarekin batera gertatu zen. 1992ko abenduan, Ayodhyan, militante hinduek XVI. mendeko meskita bat suntsitzeak indarkeria eta krisi nazionala eragin zituen. Punjaben, Jammun eta Kaxmirren, bestalde, arazo handiak izan zituen Indiatik bereiztearen aldeko mugimenduei aurre egiten.\n1996ko maiatzeko hauteskundeetan, bere alderdia galtzaile atera ondoren, lehen ministro kargua utzi zuen. Kongresuko Alderdiaren presidentetza ere utzi egin behar izan zuen, ustelkeria-kasu batengatik auzitegira deitua izan ondoren.\nRao bihotzeko krisi baten ondorioz hil zen New Delhin, 2004an; Hyderabaden erraustu zuten."}
{"id": "270350", "revid": "56334", "url": "https://eu.wikipedia.org/wiki?curid=270350", "title": "Bj\u00f8rnstjerne Bj\u00f8rnson", "text": "Bj\u00f8rnstjerne Martinus Bj\u00f8rnson (Kvikne, Norvegia, 1832ko abenduaren 8a - Paris, Frantzia, 1910eko apirilaren 26a) Norvegiako antzerkigilea izan zen.\nBiografia.\nIbsenen garaikide, lagun eta lehiakidea, Wergelanden ondoren Norvegiako nazionalismoaren buruzagi izan zen.\nHaren lehen lana nekazari-giroko ipuina izan zen: \"Synn\u00f6ve Solbaken\" (1857); Norvegiako izadiaren edertasuna eta laborari gazte baten gorabeherak deskribatzen ditu. Aldi bertsuan hasi zen dramak idazten: \"Gudu artean\" (1858), \"Halte Hulda\" (1858). Gisa horretan, Bj\u00f6rnsonen lanean ipuinak, \"Arne\" (1859), \"Mutil alaia\" (1860), eta antzerkiak, \"Sverre erregea\" (1861), \"Sigurd Slembe\" (1862), txandaka azaldu ziren.\nItalia, Frantzia eta Alemania bisitatu zituen, eta itzultzean \"Maria Estuardo\" (1864) drama lirikoa argitaratu zuen, eta \"Ezkonberriak\" (1865) komedia egin. 1870ean \"Arnljot Gelline\" ziklo epikoa agertu zen, eta 1872an \"Sigurd Jorsalfar\" drama, Griegek musika jarri ziona, eta baita bertso-bilduma bat ere; horien artekoa da Norvegiako himno nazionala.\nItalian bi urteko egonaldia egin ondoren, 1875ean bere lanik errealistenak idatzi zituen: \"Porrota\", mundu osoan arrakasta izan zuena, eta \"Erredaktorea\", Oslon hogeita hamar urtez debekatua izan zena.\nErlijio-krisi batek Elizatik aldendu zuen. \"Erregea\" eta \"Magnhild\" (1877) lanetan ideia aurrerakoiak aldarrikatu zituen. 1879an beste bi drama agertu ziren: \"Sistema Berria\" eta \"Leonarda\". Gero, bere tragedia sozial handia argitaratu zuen: \"Giza indarrez gaindi\" (1883, 1895ean berrikusia). Umore eta baikortasunez hornituak agertzen dira haren azken komediak: \"Amodioa eta Geografia\" (1885) eta \"Mahatsa loratzen denean\" (1909). \"Eskularrua\" (1884) lanean, dramaren bidez ezkontzaren moral berri bat plazaratu zuen, eztabaida piztu zuena. \"Jainkoaren bideak\" eleberria 1889koa da, eta lagun baten suizidioak inspiraturiko \"Paule Lange eta Tora Parsborg\" drama psikologikoa 1898an azaldu zen.\nBj\u00f6rnsonen lan oparo eta ugariek ondo agerian jartzen dituzte idazlearen azkartasun baikorra, eskuzabaltasuna eta antzerkirako antzea.\n1903an Literaturako Nobel saria jaso zuen."}
{"id": "270351", "revid": "28807", "url": "https://eu.wikipedia.org/wiki?curid=270351", "title": "Bj\u00f6rnstjerne Bj\u00f6rnson", "text": ""}
{"id": "270352", "revid": "28807", "url": "https://eu.wikipedia.org/wiki?curid=270352", "title": "Bjornstjerne Bjornson", "text": ""}
{"id": "270355", "revid": "512", "url": "https://eu.wikipedia.org/wiki?curid=270355", "title": "Euripides", "text": "Euripides (; Salamina, Antzinako Grezia, K.a. 480 - Pella, K.a. 406) poeta tragikoa izan zen. Bere garaikideek eszeptikoa zela aurpegiratu zioten, jainkoei jaierarik ez ziela, Greziako mitoak ez zitzaizkiola axola. Gerrak ahuldutako Atenas batean, jendeak tradizioak, legeak, erakundeak, antzinakoengandik jasotako morala gutxiesten zituen unean idatzi zuen Euripidesek. Nahiago zituen deskribatu gizakien grinak eta beren barneko izaera, antzinako heroien handitasun tragikoa goraipatzea baino, eta hartaz, Euripidesek bat egin zuen bere belaunaldikoekin. Hil ondoren lortu zuen ospea da horren lekukorik garbiena.\nBizitza.\nHaren jatorriaz, bizitzaz, eta heriotzaz nahiko datu gutxi dago, eta sarri asmo txarrez esandakoak ezagutzen dira. Sokratesen adiskidea zen. Filosofoen eta sofisten irakatsiak entzun zituen, poesia eta antzertia idazten hasi aurretik. K.a. 455ean aurkeztu zituen, lehen aldiz, hiru obra Dionisoren omenetako lehian, Atenasen. Hirugarren geratu zen. Eskilo, Euripidesen areriorik gogorrena, urte horretan hil zen.\nBizi zela, ez zuten bere garaikideek aintzat hartu; baina Mazedoniako Arkelao erregearen gortean hil ondoren, Euripidesen ospea Grezia osora hedatu zen.\nLanak.\nIdatzi zituen laurogeita hamabi obretatik, hemezortzi heldu dira gaurko eguneraino. Noiz idatzi zituen, batzuetan zail da zehazten. Hiru taldetan bana daitezke obra horiek:\nOraindik beste zenbait tragedia gaineratu behar dira: \"Hekuba\" (424), \"Erregutzaileak\" (424), \"Herakles haserre\" (424), \"Ifigenia Tauriden\" ( 414), \"Feniziarrak\" (410) eta \"Orestes\" (408).\nData ezaguna ez bada ere, Euripidesek drama satiriko bat idatzi zuen, \"Ziklopea\"."}
{"id": "270356", "revid": "46380", "url": "https://eu.wikipedia.org/wiki?curid=270356", "title": "Wim Wenders", "text": "Ernst Wilhelm \"Wim\" Wenders (D\u00fcsseldorf, 1945eko abuztuaren 14a) Alemaniako zinemagilea eta argazkilaria da.\nBiografia.\nMunicheko Zinema Eskolan ikasketak egiten ari zela sei film labur egin zituen. Zinema-kritikak eta rockari buruzko artikuluak idatzi zituen. \"Summer in the City\" (1970) du lehen film luzea. Peter Handke idazlea ezagutu zuen eta haren eleberri batean oinarriturik, \"Die Angst des Tormanns beim Elfmeter\" (1971, \"Atezainaren beldurra penaltiaren aurrean\") filma egin zuen. Gero, Nathaniel Hawthorneren eleberri batean oinarritutako film bat egin zuen, \"Der Scharlachrote Buschtabe\" (1972, \"Gutun eskarlata\"). \"Alice in den Stadten\" (1973, \"Alice hirietan\"), \"Falshe Bewegung\" (1974, \"Gezurrezko higidura\"), \"Im Lauf der Zeit\" (1975, \"Denbora joan ahala\") filmek osatutako trilogia bikainak arrakasta handia izan zuen nazioartean.\n1977an Patricia Highsmithen eleberri bat egokitu zuen zinemarako, \"Der Amerikanische Freund\" (\"Amerikar laguna\"), arrakasta handia izan zuen filma. 1978an Estatu Batuetara joan zen Coppolak produzitutako film bat egitera, \"Hammet\" (1982), idazlearen biografian oinarritutako filma, estudioarekin liskarrak eragin zizkiona. Bitartean, \"Nick\u00b4s Movie/Lightning Over Water\" (1980, \"Nicken filma/Tximista ur gainean\") egin zuen, Nicholas Ray zinemagilearen heriotzari buruzko dokumental zirraragarria. 1982an \"Der Stand der Dinge\" (1982, \"Gauzen egoera\") egin zuen Portugalen, eta 1983an, \"Tokyo-Ga\", Ozu zinemagileari buruzko filma. 1984an \"Paris, Texas\" egin zuen, arrakasta handiko film bikaina. \"Der Himmel \u00fcber Berlin\" (1987, \"Zerua Berlin gainean\") eta \"Bis ans Ende der Welt\" (1991, \"Munduaren amaieraraino\") ditu azken filmak. 1990eko hamarraldian egin dituen filmetan, aurrekoetan bezala, metafora berezien bidez ageri da bere filmetan islaturik Alemaniaren aldaketa: \"In weiter Ferne, so nah!\" (1993, \"Hain urruti, hain gertu\"). Bestalde, musikaren inguruko hainbat lan ere egin ditu azken urteotan; besteak beste, \"Lisbon Story\" (1994, Madredeus portugaldar taldearen ingurukoa); \"Buena Vista Social Club\" (1999, Kubako musikaz); eta \"Pina\" (2011, Pina Bausch dantzariaz).\nHastapenak.\nWenders D\u00fcsseldorfen jaio zen 1945. urteko abuztuaren 14an familia katoliko tradizional batean. Aita, Heinrich Wenders, kirurgialaria zuen. Wim, \"Wilhlm\" edo \"Willem\" bataio izenen laburdurak, amaren jatorri holandesa erakusten du. Izenaren bertsio hau baina, ez zen garaiko erregistro zibileko arduradunek onartua izan, alemaniar jatorrikoa ez izanagatik. Oberhausengo institututik igaro ondoren medikuntza (1963-64) eta filosofia (1964-65) ikasi zituen Friburgo eta D\u00fcsseldorfen hurrenez-hurren. Alabaina, unibertsitate ikasketak alde batera utzi eta Parisera aldatu zen 1966ko Urrian, eta margolari bilakatu zen bertan. Wendersek ez zuen Frantziako Filme Eskola Nazionalerako IDHEC (gaur egun \"La F\u00e9mis\") azterketa gainditu eta ondorioz, grabatzaile bilakatu zen Johnny Friedlander estatubatuar artistaren Montparnasseko grabaketa estudioan. Garai honetan liluratu zuen Wenders zinemak, hiriko zineman eguneko bost filmeraino ikusten zituelarik.\nBere obsesio bilakatu zena bizibide egiteko asmotan, Wenders Alemaniara bueltatu zen 1967an D\u00fcsseldorfeko Artista Batuen bulegoan lanean hasteko. Udazken berean Municheko Telebista eta Zinema Unibertsitatean \"HFF\" sartu zen. 1967 eta 70 urteen artean, Wenders film kritikari lanetan aritu zen \"S\u00fcddeutsche Zeitung\" egunkari eta \"Twen\" eta \"Der Spiegel\" aldizkarietan.\nWendersek hainbat laburmetrai grabatu zituen HFF-n bere lehen 16mm-tako luzemetraiarekin graduatu aurretik, \"Summer in the City\" (1970) zuri-beltzarekin alegia.\nIbilbide profesionala.\nWendersek 60ko hamarkada amaieran hasi zuen bere ibilbide profesionala \"Alemaniar Zinema Berriaren\" pizkundearekin batera. Bere filmeen bereizgarritasuna hein handi batean, Robby M\u00fcller zinematografo holandesarekiko duen epe luzerako elkarlan osoki emankorrari dagokio. \"Paris, Texas\" eta \"Wings of desire\" filmeak besteak beste Peter Handke eta Sam Shepard zinemagile entzutetsuekiko elkarlanen fruitu dira, bai ikuslego eta baita kritikak ere ondo hartuak. Handkeren \"The Goalie's Anxiety at the Penalty Kick\" eleberria Win Wendersek zinemara eramana izan zen \"The Goalkeeper's Fear of the Penalty\" filmearen bitartez. Handkek \"Wing of Desire\" eta \"Until the End of the World\" filmeen gidoiak idatzi zituen Wendersekin batera, bietan Solveig Dommartin delarik protagonista.\nWendersek hainbat dokumental entzutetsu ere zuzendu ditu, horien artean musikari kubatarrei buruzko \"Buena Vista Social Club\" (1999) eta blues estatubatuarra gaitzat duen \"The Soul of the Man\" (2003) nabarmentzen direlarik.\nU2 eta Talking Heads bezalako musika taldeentzako bideoklipak ere zuzendu ditu, \"Stay (Faraway, So Close!)\" eta \"Sax and Violins\" esaterako. Telebistarako iragarkien artean Carling Premier kanadar garagardoaren Erresuma Baturako iragarkia dago.\n\"Emotion Pictures\" Wendersen liburua, zinema ikasle garaiko bere egunerokoan oinarritua dena, BBC Radio 3k telebistara egokitu zuen Peter Capaldi hartu zuelarik Wendersen papera. Gina McKee, Saskia Reeves, Dennis Hopper, Harry Dean Stanton, eta Ricky Tomlinson ziren telebista saioko beste aktoreetako batzuk.\nWenders bere aspaldiko lagun, artista eta kazetari zen Melina Camber Porterrekin elkarlanean ari zen \"Wim Wenders - Visions on Film\" izeneko dokumentalean Porter bera hil egin zenean. Gaur egun oraindik amaitu gabe dago dokumentala.\nWenders World Cinema Foundationeko kide ere bada. Proiektu hau Martin Scorsesek sortua izan zen historian zehar ukatuak izan diren filmeen berreskuratzea helburu. Filmaka estudio digitalean epai moduan ere aritzen da, oraindik aurkituak izan ez diren filme zuzendarien lana industria profesionalen eskuetara iritsi dadin.\n2011an, Richard Wagnerren \"Ring der Nibelungen\" 2013 zikloa, Bayreuthe Festivalen taularatzeko hautatua izan zen, artelan handiei omenaldi egiteko bere gaitasunaren erakusgarri. Halaber, proiektua bertan behera geratu zen 3D-n grabatzera setatu zenean, Wagner familiak garestiegi eta kaltegarritzat jotzeagatik.\n2011ko Abenduan, Pina bere 3D-ko filmea sustatzen zuen artean arkitekturari buruzko beste dokumental batetan 3D-tan lanean hasia zela azaldu zuen Documentary Channel Blogean. Aldi berean hemendik aurrera 3D-n soilik lan egingo zuela aitortu zuen."}
{"id": "270358", "revid": "28807", "url": "https://eu.wikipedia.org/wiki?curid=270358", "title": "Normando", "text": ""}
{"id": "270359", "revid": "28807", "url": "https://eu.wikipedia.org/wiki?curid=270359", "title": "Normandoak", "text": ""}
{"id": "270360", "revid": "28807", "url": "https://eu.wikipedia.org/wiki?curid=270360", "title": "Normandiarrak", "text": ""}
{"id": "270362", "revid": "65203", "url": "https://eu.wikipedia.org/wiki?curid=270362", "title": "Robert Lucas, Jr.", "text": "Robert Emerson Lucas, Jr. (Yakima, Washington, - Chicago, 2023ko maiatzaren 15a) estatubatuar ekonomista izan zen. Ekonomiako ikasketak egin zituen eta Chicagoko Unibertsitatean lortu zuen doktoregoa. Irakasle izan zen; besteak beste, Chicagoko Unibertsitatean. 1970eko hamarraldiaz geroztik ikerketa makroekonomikoan eragin gehien izan zuten ekonomistetako bat izan zen. Bere lanekin ekarpen garrantzitsua egin zuen etxean, enpresetan eta hainbat erakundetan erabaki ekonomikoak hartzerakoan kontuan hartu beharreko aldagaiei dagokienez. Lucasek eragile ekonomikoen inguruko itxaropenari buruzko ikerketak egin zituen; garrantzi handia izan dute ikerketa horiek, itxaropenen arabera jokatzen baitute gizabanakoek era batera ala bestera, eta haien arabera nagusitzen baita joera ekonomiko jakin bat ala bestea.\n1970eko hamarraldia arte, ekonomistek zioten kontsumitzaileek besteren esperientzien araberako itxaropena zutela, baina Lucasek printzipio hori okerra zela azaldu zuen \"aurreikuspen arrazionalen hipotesi\" deritzon azalpenaren bidez. Hipotesi hori 1961ean eman zuen John Muthek, baina Lucasek zabaldu egin zuen, eta horrela lortu zuen benetako arrakasta 1970eko hamarraldian. Hainbat aldagai makroekonomikori buruzko ikerketez gainera, Lucasek ikerketa-eremu berriak aurkitu ditu; adibidez, negozioen zikloetako orekaren teoria. Berak egin zituen lehenengo urratsak nazio-aurreikuspenen ekonometria deritzonean ere, zeinetarako asmatu zuen hipotesi berri bat, aldagai nagusien aurreikuspenen analisirako metodo estatistiko eraginkorrenak aurkitzeko. Ekonomiako Nobel saria eskuratu zuen 1995ean, nazio-aurreikuspenen hipotesia landu eta aplikatu izanagatik eta politika ekonomikoaren ezagutza sakontzeko egindako lanagatik. Lucasen idazlan aipagarrienak \"Understanding Business Cycle\" (1977,\" Negozioen zikloaren azalpena\") eta \"Unemployment Policy\" (1978, \"Langabezia politika\") dira."}
{"id": "270363", "revid": "336", "url": "https://eu.wikipedia.org/wiki?curid=270363", "title": "Mieczys\u0142aw Weinberg", "text": "Mieczys\u0142aw Weinberg, baita Moisey edo Moishe Vainberg ere, errusieraz \u041c\u043e\u0438\u0441\u0435\u0439 \u0421\u0430\u043c\u0443\u0438\u043b\u043e\u0432\u0438\u0447 \u0412\u0430\u0439\u043d\u0431\u0435\u0440\u0433, polonieraz Mieczys\u0142aw Wajnberg (Varsovia, Polonia, 1919ko abenduaren 8a - Mosku, Errusia, 1996ko otsailaren 26a) poloniar jatorriko errusiar musikagilea izan zen.\nBiografia.\nAita musikagilea eta biolin-jotzailea zuen. Hamabi urte zituela, J\u00f3zef Turczy\u0144skiren piano-eskoletan onartu zuten Varsoviako Kontserbatorioan. Ikasketen diploma 1939an lortu zuen.\nAlemaniarren inbasioaren ondorioz, Errusiara ihes egin behar izan zuen, eta Minsken ezkutatu zen. Han Vassili Andreievitx Zolotareven konposizio eskolak hartu zituen bi urtez. Weinbergen familia Varsovian gelditu zen, eta naziek akabatu egin zituzten. Alemaniarren SESBen kontrako erasoaren ondorioz, ekialderantz ihes egin behar izan zuen berriro, eta Uzbekistanera iritsi zen, Tashkentera, hain zuzen.\n1942an hemeretzi sinfonietatik lehena idatzi zuen, eta Xostakovitxi bidali zion kopia bat; hark Moskura joateko eskatu zion, berarekin lan egiteko. Maisua eta ikaslea adiskide bihurtu ziren, eta noizean behin, elkarrekin jotzen zuten pianoa. Adiskidetasun hori lagungarri izan zitzaion Weinbergi sobietar buruzagien erasoen aurrean.\nSESBeko judu antzezle handienaren (Solomon Mikhoels, Vovsi deitua) alabarekin ezkondu zen. Aitaginarreba hil egin zuten Stalinen aginduz 1948an, eta ondoren, emaztea hil zuten, Miron Vovsi, blusa zurien konplotean parte hartu zuen medikuaren iloba zelako. Weinberg espetxera eraman zuten, eta Xostakovitxen laguntzari esker, 1953an askatu zuten. Hainbat adiskidek eskakizun ofizialak egin zizkioten, eta Moskuko musikako inguruetan sartzen lagundu zioten.\nWeinbergek hainbat partitura idatzi zituen tresnetarako, bakarlarientzako eta musikagileentzako. 1980an haren lanen zerrenda bat argitaratu zen, baina argitalpen horretan hainbat hutsune daude. Hemeretzi sinfonia idatzi zituen, koherentzia eta batasun handikoak. Ganberako musika ere aipagarria du, batez ere, harizko tresnetarako laukoteak. 1965etik 1970era bitartean, garai hartako vedetteentzako kontzertuak idatzi zituen, eta baita biolontxelo, biolin, txirula, tronpeta eta klarineterako obrak ere."}
{"id": "270365", "revid": "90204", "url": "https://eu.wikipedia.org/wiki?curid=270365", "title": "Charly Garc\u00eda", "text": "Carlos Alberto Garc\u00eda Moreno (Buenos Aires, 1951ko urriaren 23a), ezagunagoa Charly Garc\u00eda izen artistikoaz, argentinar musikaria da.\nBizitza.\nLau urterekin bazekien pianoa jotzen, eta hamabi zituela, musika klasikoko bakarlari-diploma jaso zuen. Hamalaurekin antolatu zuen bere lehenengo musika-taldea, To Walk Spanish izenekoa, The Beatles eta The Rolling Stones taldeen bertsioak jotzeko. Geroago, Sui Generis taldea sortu zuen, Nito Mestre eta Carlos Piegarirekin batera, eta talde harekin grabatu zituen bere lehenengo diskoak: \"Vida\" (1972), \"Confesiones de Invierno\" (1973) eta \"Instituciones\" (1974). Baina 1975ean, taldea desegin egin zen.\nGeroxeago, La M\u00e1quina de Hacer P\u00e1jaros taldea sortu zuen, eta talde horrekin bi disko kaleratu zituen: \"La M\u00e1quina de Hacer P\u00e1jaros\" (1976) eta \"Pel\u00edculas\" (1977). 1978an, beste talde bat sortu zuen: Ser\u00fa Gir\u00e1n. Talde harekin ez zuen arrakasta handirik izan, baina bost disko grabatu zituen 1982. urtea bitartean. Taldea desegin zenean, beste talde bat antolatu zuen berriro, Andr\u00e9s Calamarorekin, eta arrakasta handia izan zuen, batez ere \"Yendo de la Cama al Living\" abestia ezagutarazi zutenez geroztik. Hurrengo urtean, Fito P\u00e1ezek hartu zuen Calamaroren lekua teklatuetan. Talde berri horren lehenengo lanak \"Clics Modernos\" eta \"Piano Bar\" izan ziren.\n1986an, beste aldi bat hasi zen Garc\u00edaren musika-karreran. Ser\u00fa Gir\u00e1n taldeko lagun batekin, Pedro Aznarrekin, \"Tango\" diskoa kaleratu ondoren, bakarlari gisa hasi zen lanean. 1987an \"Parte de la religi\u00f3n\" diskoa kaleratu zuen, eta geroago, argitaratu gabe zeuzkan abestien bilduma bat argitaratu zuen: \"C\u00f3mo conseguir chica\". 1991n, Pedro Aznarrekin batera ostera ere, \"Tango 4\" grabatu zuen, eta urtebete geroago, Ser\u00fa Gir\u00e1neko taldekideekin batera, \"Ser\u00fa Gir\u00e1n 92\". Hurrengo lana opera-rock bat izan zuen: \"La hija de la l\u00e1grima\" (1994). 1995ean, berriz, \"Estaba en llamas cuando me acost\u00e9\" plazaratu zuen. 1996an, \"Say No More\" argitaratu zuen, berak sortutako izen bereko diskoetxeak ekoitzia, eta geroago, \"Constant Concept\", Mercedes Sosarekin.\n1980ko hamarkadan hasi eta gaur arte hainbat errezitaldi eman ditu, bai bakarka eta baita taldean ere."}
{"id": "270366", "revid": "28807", "url": "https://eu.wikipedia.org/wiki?curid=270366", "title": "Charly Garcia", "text": ""}
{"id": "270368", "revid": "512", "url": "https://eu.wikipedia.org/wiki?curid=270368", "title": "Eduardo Frei Ruiz-Tagle", "text": "Eduardo Frei Ruiz-Tagle (Santiago de Chile, Txile, 1942) politikaria da, Txileko lehendakari izandako Eduardo Frei Montalvaren semea. Txileko lehendakari izan zen 1994-2000 urte-bitartean.\nBizitza.\nIngeniaritza-ikasketak egin zituen Txileko Unibertsitatean. 1958an hasi zuen bere karrera politikoa, Txileko Alderdi Kristau Demokratako kide gisa, eta hurrengo urteetan aitari lagundu zion lehendakaritzarako kanpaina prestatzen. 1969tik aurrera, eraikuntzan hasi zen lanean ingeniari gisa, Sigdo Koppers S.A. enpresan.\n1985ean, aita hil eta hiru urtera, berriro politikan hasteko asmoa azaldu zuen, aitak bukatu gabe utzitakoa burutzeko. Hauteskunde Libreak batzordearen sortzaile eta bultzatzaileetako bat izan zen, Augusto Pinochet jeneralaren diktaduraren kontrako borrokan. 1989an senatari hautatu zuten, eta hiru urte geroago bere alderdiko lehendakaritza hartu zuen.\n1993ko maiatzean, Txileko Demokraziaren Aldeko Alderdi Itunaren lehendakaritzarako hautagai izendatu zuten, eta abenduko 14an, Errepublikako lehendakari, bere alderdikide Patricio Aylwinen ordez. Alderdi Itunaren barruko eztabaidak gorabehera, ekonomiaren goraldiak boterean eutsi zion koalizioari, baina arazo politiko larriei egin behar izan zien aurre, armadak eragindakoei batez ere. Nahiz eta 1997ko hauteskundeetan Demokraziaren Aldeko Alderdi Itunak (Alderdi Sozialista, Demokraziaren Aldeko Alderdia, Alderdi Erradikal Sozialdemokrata, eta Freireren Alderdi Kristau Demokrata) gehiengoa lortu zuen diputatuen kongresuan, Txileren Aldeko Batasuna eskuindarrak bere aulki-kopurua gehitzea lortu zuen, senatuan batez ere, eta konstituzioan erreforma demokratikoak sartzeko aukera alferrik galdu zen. 1998ko urtarrilean, Pinochetek armadan erretiroa hartzeak eta biziarteko senatari bihurtzeak sortu zuen krisi politikoaren erdian, Freik kargutik kendu zuen Defentsa ministroa, Edmundo P\u00e9rez Yoma, diktadore ohiarengandik gertu zegoelakoan. 2000. urteko martxoan Ricardo Lagosek hartu zuen presidente-kargua Freiren ordez.\n2000tik 2006ra bitartean, biziarteko senatari gisa jardun zuen. 2006ko martxotik aurrera, Los R\u00edos barrutia ordezkatuz senatari-kargua du."}
{"id": "270369", "revid": "46380", "url": "https://eu.wikipedia.org/wiki?curid=270369", "title": "Jos\u00e9 Mar\u00eda Valverde", "text": "Jos\u00e9 Mar\u00eda Valverde (Valencia de Alcantara, Caceres, 1926ko urtarrilaren 26a - Barcelona, 1996ko ekainaren 6a) espainiar poeta eta itzultzailea izan zen. Maitasunaren, baretasunaren eta erlijioaren poeta izan zen. La Juventud Creadora poeta-taldeko kide izan zen, eta \"Garcilaso\" eta \"Mensaje\" aldizkarietan idatzi zuen. Unibertsitateko irakasle izan zen Erroman eta Bartzelonan. Arrazoi politikoak zirela eta, Kanada eta Estatu Batuetara erbesteratu zen zenbait urtetan, eta Espainiara itzuli zenean, Bartzelonan eskolak ematen hasi zen berriro. Bere poesiaren parte handi bat Ameriketako aldian idatzia da. Aipagarriak ditu, besteak beste: \"Hombre de Dios\" (1945, \"Jainkoaren gizona\"); \"La espera\" (1949, \"Itxaronaldia\"); \"Versos del domingo\" (1954, \"Igandeko bertsoak\"); \"Voces y acompa\u00f1amientos para San Mateo\" (1959, \"Bozak eta laguntzak San Mateorentzat\"); \"La conquista de este mundo\" (1960, \"Mundu honen konkista\"); \"A\u00f1os inciertos\" (1970, \"Zalantzazko urteak\"); \"Ser de palabra\" (1976, \"Hitzezko izakia\"). Bi poema-bilduma argitaratu zituen: \"Ense\u00f1anzas de la edad. Poes\u00eda 1945-1970\" (1971, \"Adinaren irakaskuntzak. 1945etik 1970era bitarteko poesia\") eta \"Poes\u00edas reunidas 1945-1900\" (\"Poesia batuak 1945-1900\"). Azkeneko liburu horrek Bartzelona Hiria saria jaso zuen. Bere obra humanismo eta intimismo handikoa izan zen, baina urteekin ironiaz blaituz joan zena. Saiakeren artean literatura-kritikako liburuak nabarmentzen dira: \"Estudio sobre la palabra po\u00e9tica\" (1952, \"Hitz poetikoari buruzko azterketa\"); \"Vida y muerte de las ideas\" (1981, \"Ideien bizitza eta heriotza\"); \"Breve historia y antolog\u00eda de la est\u00e9tica\" (1987, \"Estetikaren antologia eta historia laburra\"); \"Historia de la literatura universal\" (1957, \"Literatura unibertsalaren historia\"; 10 ale, Mart\u00edn de Riquerrekin elkarlanean); \"Nietzsche, de fil\u00f3logo a Anticristo\" (1993, \"Nietzsche, filologotik Antikristora\"); eta \"Diccionario de Historia\" (1995, \"Historia-hiztegia\"). Itzultzaile gisa ere lan handia egin zuen. Besteak beste, Joyceren \"Ulises\" eta Constandinos Cavafisen poemak itzuli zituen."}
{"id": "270370", "revid": "56334", "url": "https://eu.wikipedia.org/wiki?curid=270370", "title": "Richard Serra", "text": "Richard Serra (San Frantzisko, Kalifornia, 1939ko azaroaren 2a) estatubatuar eskultore minimalista da. 2010ean arteetako Asturiasko Printzea saria irabazi zuen.\nBiografia.\nBerkeleyn eta Santa Barbaran egin zituen ikasketak 1957-1961 bitartean, Kaliforniako Unibertsitatean, eta ingeles literaturan graduatu zen. 1961-1964 urteetan, berriz, Yale Unibertsitatean ikasi zuen, beka batzuekin. Ondoren, eta beken laguntzarekin, Parisa (1965) eta Florentziara (1966) bidaiatu zuen, eta Erromako galeria batean bere lehen bakarkako erakusketa egin zuen. Espainiara eta Iparraldeko Afrikara joan zen ondoren, eta azkenik New Yorken kokatu zen.\nHasieran, \"antiformarekin\" edo \"postminimalismoarekin\" lotu zen Serraren obra, eta gerora eskulturarentzako \"site specifity\" (\u00ableku jakin bat\u00bb) kontzeptua landu duen artista garaikide nagusi gisa nabarmendu da. Ospe handia eman diote material industrialetatik (beruna, altzairua eta hormigoia) eskulturak egiteko erabiltzen dituen prozesu bitxiek. Aipagarriak ditu, besteren artean, neoiz eta kautxuz egindako muntaketa-sail bateko lanak. \"Gerrikoak\" (1966-1967, Solomon R. Guggenheim Museum, New York) lanean neonezko hodien distiraren eta larru bulkanizatuzko gerrikoen biguntasunaren arteko kontrastea nabarmentzen da eta, harrezkeroko lanetan bezala, garrantzi handia eman zion materialaren izaerari eta grabitatearen pisuari.\n1968-1969 bitartean, eskulturarekin lot daitezkeen aditz-sail bat osatu zuen eta, sail horretatik abiaturik, berunezko ehun bat eskultura sortu zituen. Aipagarria du \"Splashing\" saila ere, New Yorken berun urtua paretaren eta lurraren kontra jaurtiz egina. 1970eko hamarkadan obra monumentalagoa osatu zuen, altzairu beroaz neurri handiko eskultura soilak eginez. Leku jakinetarako egindako eskultura ikusgarrietan azpimarratzekoa du \"Arku makurra\" (1981), New Yorkeko Federal Plazarako egina. Aipagarria da Guggenheim Bilbao Museoan dagoen \"Denboraren materia\" (\"The Matter of Time\", 1994\u20132005) instalazioa ere, neurri handiko zortzi eskulturez osaturik dagoena.\nBaina eskultura ez ezik, zinema ere landu du Serrak. 1960ko hamarkadan zenbait film egin zituen, Andy Warholen eraginpean, esaterako \"Hand Catching Lead\" (\u00abBeruna hartzen duen eskua\u00bb) eta \"Hands Tied\" (\u00abEsku lotuak\u00bb)."}
{"id": "270371", "revid": "1545", "url": "https://eu.wikipedia.org/wiki?curid=270371", "title": "Pierre Werner", "text": "Pierre Werner (Saint-Andr\u00e9-lez-Lille, Frantzia, 1913ko abenduaren 29a - Luxenburgo, 2002ko ekainaren 24a) luxenburgotar politikaria izan zen. 1970ean Europako Ekonomia eta Diru Batasunaren oinarriak ezarri zituzten adituen batzordeko lehendakaria izan zen. Orduko eta geroko lan eta ekarpenak ezagutuz, Gizarte Zientzietako Asturiasko Printzea saria jaso zuen 1998an.\nPierre Wernerrek zuzenbide eta zientzia politikoko ikasketak egin zituen. 1938an Luxenburgoko Banku Nagusian legelari gisa hasi zen lanean, eta 1944an zuzendari-idazkaritza lortu zuen. 1945ean Banketxeak Kontrolatzeko komisario izendatu zuten. 1953tik 1974ra bitartean, Luxenburgoko koalizio-gobernu desberdinetan, zenbait kargu izan zituen: Ogasuneko eta Barne Arazoetako ministro (1954); estatu ministro, lehen ministro, Kanpo Arazoetako ministro, Justizia eta Altxorraren ministro (1964); estatu ministro, lehen ministro, Ogasuneko ministro (1969). 1968ko hauteskundeez gero, gobernuburu izan zen, 1974. urtera arte. 1970eko urrian, Europako Ekonomia Erkidegoaren aurrean, Europako Ekonomia eta Diru Batasunerako bidean eman beharreko urratsak biltzen zituen txostena aurkeztu zuen. Dokumentua 1979an onartu zen, Werner Plana izenarekin. Planak batasuna hiru alditan lortzea proposatzen zuen, hamar urteko epean. Luxenburgoko barruko politikari dagokionez, Gaston Thornen gobernuaren ondoren (1974-1979), Pierre Wernerrek irabazi zituen hauteskundeak, eta 1979an gobernuko lehendakaritza, Estatu Ministerioak, Herri Administrazioko Ministerioa eta beste zenbait ministerio eskuratu zituen, harik eta 1984ko uztailean Jacques Santerrek haren lekua hartu zuen arte. 1985etik 1987ra bitartean, Luxenburgoko Telebista Konpainiako Administrazio Batzordeko lehendakari izan zen. 1989tik 1996ra bitartean, Europako Satelite Elkarteko lehendakari izendatu zuten. 1998ko ekainean Gizarte Zientzietako Asturiasko Printzea saria jaso zuen, Europako Batzordeko lehendakari Jacques Santer luxenburgotarrarekin batera, \u00abeuroaren aitatasuna\u00bb aitortu zitzaielarik."}
{"id": "270372", "revid": "336", "url": "https://eu.wikipedia.org/wiki?curid=270372", "title": "Eldridge Cleaver", "text": "Leroy Eldridge Cleaver (Wabbaseka, Arkansas, AEB, 1935eko abuztuaren 31 - Los Angeles, AEB, 1998ko maiatzaren 1a) estatubatuar politikaria eta beltzen aldeko aktibista izan zen.\nBiografia.\nHamabi urterekin atxilotu zuten lehenbizikoz, bizikleta bat osteagatik, eta askatasun aldiak izan bazituen ere, ondorengo 15 urteen parterik handiena erreformatorio eta kartzeletan eman zuen. Kartzelan zegoela, Malcolm X aktibistaren idatziak irakurri zituen, eta haren jarraitzaile sutsu egin zen.\nCleaverrek goi-ikasketak amaitu zituen, eta hainbat gizarte-kritika aztertzeari ekin zion: Ameriketako beltzen idatziak (Malcolm X, Du Bois, Richard Wright, James Baldwin) eta pentsalari komunista handienak (Marx, Lenin...). Hala hasi zen Cleaver Amerika zurian beltz izatearen kontzeptua biribiltzen.\n1962an argitaratu zituen beltzen nazionalismoari buruzko lehen saiakerak \"Negro History Bulletin\" izenekoan. 1966an, baldintzapeko askatasunean atera eta berehalaxe (1965ean hil zuten Malcolm X), Huey Newton eta Bobby Sealerekin batera, Black Panther Party (BPP) edo Pantera Beltza Alderdia sortu zuen.\n1968an argitaratu zuen \"Soul on Ice\" (\"Arima izotzetan\") liburu autobiografikoa; bertan, Ameriketako beltzen egoera eta zurien arrazismoa salatzen zituen. Pantera Beltzen erradikalismoa zela eta, noiznahi izaten zituzten poliziarekin istiluak, eta hala, 1968ko apirilean, polizien aurkako tiroketa batean, zauritu egin zuten Cleaver. Berriro kartzelara ez itzultzearren, Kubara ihes egin zuen, eta ondorengo zazpi urteetan, herrialde komunistetan ibili zen: Sobietar Batasunean, Ipar Vietnamen eta Ipar Korean. Azkenean, herrialde komunistetako askatasun-faltagatik etsita (\u00abkartzela gogorarazten zidaten, ezin nuen eraman\u00bb, esan zuen geroago), berriro kristau egin zen, 1975ean. Hurrengo urtean, Estatu Batuetara itzuli zen, eta 1.200 ordu herri-zerbitzuetan egitera zigortu zuten.\n1986an, Alderdi Errepublikanotik Senaturako izenda zezaten saiatu zen, baina ez zuen lortu. 1998ko maiatzaren 1ean hil zen, Los Angelesko ospitale batean."}
{"id": "270374", "revid": "2048", "url": "https://eu.wikipedia.org/wiki?curid=270374", "title": "Emilio Garc\u00eda G\u00f3mez", "text": "Emilio Garc\u00eda G\u00f3mez (Madril, Espainia, 1905eko ekainaren 4a - 1995eko maiatzaren 31) espainiar idazle, filologo, historialari eta arabista izan zen.\nBiografia.\nMadrilgo Unibertsitatean egin zituen filosofia eta letretako ikasketak, arabierako espezializazioarekin. \"Honoris causa\" doktore egin zuten zenbait unibertsitate europar eta arabiarretan (Sevilla, Granada, Kairo, Aljer eta abar), eta 1932an Granadako Ikasketa Arabiarren Eskolako zuzendari izendatu zuten. Harrezkero, hainbat erakunderen zuzendari izan zen Europan eta arabiar herrialdeetan, eta hainbat sari jaso zituen (Asturiasko Printzea, Espainiako Historiako Sari Nazionala, Frantziako Ohorezko Legioa eta Libanoko, Siriako eta abarreko sari gorenak).\nDiplomatiko gisa ere lan egin zuen; 1958tik 1960ra bitartean, Bagdadeko enbaxadore izan zen, eta ondoren, Beirutera (1960-2962) eta Ankarara (1962-1969) joan zen.\nEmilio Garc\u00edak literatura arabiarrari buruzko argitalpen, itzulpen eta ikerketa ugari egin zituen, eta azken urteetako arabista handienetakotzat hartu da. Olerkigintza hispaniar-arabiarreko lanen itzulpen bikainak egin zituen, adibidez, \"Poemas arabigoandaluces\" (1930, \"Olerki arabiar-andaluzak\"), \"Cinco poemas musulmanes\" (1944, \"Bost olerki musulman\") eta Ibn Hazmen \"El collar de la paloma\" (1953, \"Usoaren lepokoa\"). Karxei buruzko lan gogoangarriak ditu, \u00c1ngel Rodr\u00edguez Calvente ezizenez sinatuak horietako batzuk. Aipagarriak dira \"Las jarchas moz\u00e1rabes y los jud\u00edos de al-Andalus\" (1957, \"Karxa mozarabiarrak eta Al Andalusko juduak\") eta \"Las jarchas romances de la serie \u00e1rabe\" (1966, \"Arabiar saileko karxa erromantzeak\"), batez ere, eta azpimarratzekoak dira, orobat, \"Ibn Zamrak, el poeta de la Alhambra\" (1975, \"Ibn Zamrak, Alhambrako olerkaria\"), \"Sevilla en el siglo XII\" (1981, \"Sevilla XII. mendean\"), \"Poemas \u00e1rabes en los muros y fuentes de la Alhambra\" (1986, \"Alhambrako hormetako eta iturrietako olerki arabiarrak\"), berrogeita hamar urteko ikerketa-lanen emaitza, eta \"Foco de antigua luz sobre la Alhambra\" (1988, \"Antzinako argia Alhambran\")."}
{"id": "270375", "revid": "90204", "url": "https://eu.wikipedia.org/wiki?curid=270375", "title": "Mikl\u00f3s R\u00f3zsa", "text": "Mikl\u00f3s R\u00f3zsa (; Budapest, 1907ko apirilaren 18a - Los Angeles, Ameriketako Estatu Batuak, 1995eko uztailaren 27a) hungariar musikagilea izan zen, AEBetako hiritartasuna zuena.\nBiografia.\nBiolina ikasi zuen lehenbizi, eta kimikako ikasketak egiten ari zela, pianoa ikasten hasi zen. Ondoren, kimikako ikasketak utzi eta Leipzigeko kontserbatorioan hasi zen musikako ikasketak egiten. 1929an lortu zuen bere diploma, eta urte horretan bertan aurkeztu zuen garrantzizko bere lehenengo lana, \"Bariazioak hungariar nekazari-kantu batentzat\". 1931n Parisen hartu zuen bizilekua, eta Europan zehar bidaiatu zuen, \"Konposizioa, bariazioak eta bukaera\" orkestrarako lanarekin. Nahiko harrera ona izan zuen, eta garai hartako orkestra-zuzendari nagusiak izan zituen zuzendari.\nArthur Honegger ezagutu zuen, eta hark zinema-musikarako zaletasuna sortu zion. Ondoren, Londresa joan zen 1935ean, eta Trinity College of Music-eko orkestra-zuzendari izan zen. 1938tik 1942ra bitartean, Alexander Kordaren zinema-konpainiako musika-zuzendari izan zen, Londresen lehenbizi eta Estatu Batuetan ondoren (\"Lau luma zuri\", 1939; \"Bagdadeko lapurra\", 1940). \"Three Hungarian Sketches\" orkestrarako lanak izugarrizko arrakasta izan zuen.\n1937 eta 1938. urteetan \"Fran\u00e7ois-Joseph\" saria irabazi zuen Budapesten. 1940an Ameriketako Estatu Batuetara joan zen bizitzera, eta Hollywooden hartu zuen bizilekua. Han, zazpigarren arteko musikagile nagusietako bat izatera iritsi zen. MGMen lan egin zuen (1948-1962) eta Los Angelesko Unibertsitatean irakasle izan zen (1945-1965). Garai horretan, Estatu Batuetako hiritartasuna hartu zuen. \"Kontzertua harizko tresnetarako\" lana (1943, 1957an zuzendua) Estatu Batuetako orkestra nagusiek jo zuten. 1956an \"Biolinerako kontzertua\" sortu zuen, 1966an \"Pianorako kontzertua\", eta 1969an \"Biolontxelorako kontzertua\".\nR\u00f3zsarenak dira, halaber, \"Serenata\" (1932; 1946an berrikusi eta \"Hungariar serenata\" izenburuaz argitaratua), \"Txirula eta pianorako sonata\" (1938) eta \"Klarinete bakarrerako sonata\" (1987). Musikagileen hainbat erakundetako presidente izan zen."}
{"id": "270376", "revid": "336", "url": "https://eu.wikipedia.org/wiki?curid=270376", "title": "Manfredo Tafuri", "text": "Manfredo Tafuri (Erroma, 1935eko azaroaren 4a - Venezia, 1994ko otsailaren 23a) italiar arkitektoa eta arkitekturaren historialaria izan zen. 1968. urtetik aurrera Veneziako Arkitektura Institutuan jarri zituen abian Tafurik bere ikerketak, eta egitarau pedagogiko berritzailea osatu zuen. 60ko hamarraldiaren hasieran, \"Casabella-Continuita\" aldizkariko erredakzioan parte hartu zuen. Mugimendu modernoaren historiaren azterketa kritikoa egitea zen aldizkari haren asmoa. Veneziako Institutuan Massimo Cacciari, Francesco Dal Co, Marco de Michelis eta beste hainbat historialari gazte ezagutu zituen, eta ezagutza horren ondorioz, muturrera eraman zuen Tafurik Bruno Zeviren historia operatiboaren kritika. Tafurik egin zuen garrantzizko lehenengo lanean, \"Th\u00e9ories et histoire de l\u00b4architecture\" (\"Arkitektura-teoriak eta historia\"), 20ko hamarraldiko abangoardiako teoriaren eta proiektuen arteko kontraesanak aztertu zituen, eta nabarmen utzi zuen bere adostasuna arrazionalizazio kapitalistaren lanekin. Gogoeta horietan oinarrituta, Tafurik hamabost urtez lan egin zuen talde bat osatu zuen, 1968. urteaz geroztik Europan indar handiaz aritu zena. Bestalde, talde hura izan zen Roland Barthes, Michel Foucault eta Walter Benjaminen irakurketatik ondorioztatutako metodoak arkitekturara eraman zituen lehena. Bere kide eta laguntzaileekin hainbat eraikuntza kolektibo egin zituen errusiar abangoardiako arte eta arkitekturari buruz, Ameriketako hirigintzari buruz eta Alemaniako gizarte-erreformaren arkitekturari buruz. 80ko hamarraldiaren hasieran, Manfredo Tafurik lekuz aldatu zuen ikerketa-zentroa. \"La Sfera e il labirinto\" argitalpenaren ondoren, XX. mendeko abangoardiei buruzko lana amaitutzat eman zuen, eta Veneziako Errenazimentuaren azterketari ekin zion. Baina hiriarekiko interesaz gainera, Rafael, Jules Romain edo Andrea Palladiori buruzko azterketak ere egin zituen. Tafuriren liburuek harrera ona izan zuten 70eko hamarraldian, Frantzian, Espainian eta Estatu Batuetan."}
{"id": "270378", "revid": "336", "url": "https://eu.wikipedia.org/wiki?curid=270378", "title": "Georges Auric", "text": "Georges Auric (Lod\u00e8ve, H\u00e9rault, 1899ko otsailaren 15a - Paris, 1983ko uztailaren 23a) frantses musikagilea izan zen. Montpellierko Kontserbatorioan egin zituen musikako ikasketak, eta Parisko Kontserbatorioan egin zituen trebakuntzakoak. Azken horretan kontrapuntua eta fuga landu zituen, batez ere.\n1914an egin zuen lehenengo lana: \"Interludes\". Ondoren, Schola Cantorumen Vincent d\u00b4Indy eta Arbert Rousselen ikaslea izan zen. 1917an osatu zuen lehenengo balleta, \"Les Noces de Gamache\" (\"Gamacheko ezkontzak\"), eta handik bi urtera opera komiko bat, \"La reine de coeur\" (\"Bihotzeko Erregina\"). Puskatu egin zituen bi partitura horiek, ordea. Darius Milhaud eta Jean Cocteaurekin batera Les six taldea sortu zuen. Diaghilevek eskatu zizkion lehenengo balletak (\"Les F\u00e2cheux\", 1924; \"Les Matelots\", 1925). 1930ean Cocteauren \"Le Sang d\u00b4un po\u00e8te\" (\"Poeta baten odola\") filmeko musika osatu zuen, eta ondoren, John Hustonen \"Moulin Rouge\" (\"Errota gorria\") filmekoa, izugarrizko arrakasta izan zuena.\n1962tik 1968ra bitartean, Antzoki Liriko Nazionalen Bilkurako administratzaile izan zen. Garai hartako ahots handienak eraman zituen Garnier jauregira: Maria Callas, Elisabeth Schwarzkopf, Birgitt Nilsson, Tito Gobbi, Galina Vitxnievskaia. Kontzertuetan, tresnetarako zenbait partitura eta ganbera-musikarako zenbait lan egin zituen: \"Sonatine \"(1923, \"Sonatina\"), \"Petite Suite\" (1927, \"Suit txikia\"), \"Sonate pour violon et piano\" (1936, \"Biolin eta pianorako sonata\"), \"Sonate pour fl\u00fbte et piano\" (1964, \"Sonata flauta eta pianorako\"). Balletak ere osatu zituen: \"Les Enchantements d\u00b4Alaine\" (1929, \"Aladinoren lilurak\"), \"Chemin de lumi\u00e8re\" (\"Argi-bidea\") eta \"Coup de feu\" (1952, \"Tiroa\"). Zineman lan ugari egin zituen; aipagarriak ditu, besteak beste, Ren\u00e9 Clair (\"\u00c0 nous la libert\u00e9\", 1932), Jean Delannoy (\"Symphonie pastorale\", 1946), John Huston (\"Moulin Rouge\", 1952), Henri-Georges Clouzot (\"Le Salaire de la peur\", 1953), Ren\u00e9 Cl\u00e9ment (\"Gervaise\", 1956), G\u00e9rard Oury (\"La Grande Vadrouille\", 1967) zuzendarien filmetako musika."}
{"id": "270379", "revid": "65203", "url": "https://eu.wikipedia.org/wiki?curid=270379", "title": "Marcos G\u00e1ndara", "text": "Marcos G\u00e1ndara Enr\u00edquez (Latacunga, Ekuador, 1919ko azaroaren 6a - 2011ko urtarrilaren 17a) Ekuadorko militar eta estatuburua izan zen. \nBiografia.\nEloy Alfaro Eskola Militarrean hasi zen ikasketak egiten, eta Turingo Artilleriako Akademian eta Madrilgo Bide, Ubide eta Portuetako Eskolan (1948-1950) osatu zituen. Ondoren Ekuadorrera itzuli eta irakasle gisa lan egin zuen hango Unibertsitate Zentralean eta Eskola Politeknikoan. 1958an bidaia egin zuen Costa Ricara eta Nikaraguara, ikuskatzaile gisa.\nBeste zenbait kargu politikoz gainera, Segurtasun Kontseiluko idazkaria eta gudarostearen senatari izan da G\u00e1ndara. Militarrek 1963an emandako estatu-kolpearen ondoren, gobernuko batzorde militarreko kidea izan zen 1966. urtea arte. Berehala erakutsi zuen, gainera, bera zela Batzorde Militar hartako kiderik eraginkorrena, eta agintaldi hartako berrikuntza gehienen aitzindaria izan zen. Hasieran begi onez hartu zituzten haren ekimenak herritarrek, komunismoaren mehatxuari aurre egiteko hartuak zirelakoan, baina izugarrizko gehiegikeriak egin ziren giza eskubideen kontra eta askatasun indibidual zein politikoen kontra, eta horrela, 1966. urtean militarrek aginpidea utzi zutenean Traizioaren Koronelak ezizena zuten batzordeko agintariek.\nAginpidean aritu zen bitartean, G\u00e1ndarak gogor esetsi zien ezkerreko mugimenduei; 1963ko batzorde militarraren garaian jasan zuen Ekuadorko ezkerrak XX. mendeko zapalkuntzarik handiena eta luzeena. Gobernua utzi ondoren irakasle gisa lan egin zuen harik eta epaitu, zigortu eta azkenik Bolivia eta Argentinara erbesteratu behar izan zuen arte.\n1970ean itzuli zen sorterrira; Integral C. Ltda. konpainia sortu zuen, eta hainbat idazlan eman ditu argitara; besteak beste, \"Hidr\u00e1ulica General\" (1945, \"Hidraulika orokorra\"), \"Topograf\u00eda militar\" (1945 eta 1947, \"Topografia militarra\"), \"Motores hidr\u00e1ulicos\" (1948, \"Motor hidraulikoak\"), \"Democracia y Dictadura en el Ecuador\" (\"Demokrazia eta diktadura Ekuadorren\"), eta orobat idatzi ditu historiari buruzko artikuluak."}
{"id": "270380", "revid": "512", "url": "https://eu.wikipedia.org/wiki?curid=270380", "title": "Moshood Abiola", "text": "Moshood Kashimawo Olawale Abiola (Abekouta, Ogun, Nigeria, 1937 - Nigeriako Abujako espetxe batean, 1998) nigeriar enpresaburu eta politikaria izan zen.\nDemokraziaren ikur eta Nigeriako erregimen militarrari aurka egin zion oposizioaren buruzagi garrantzitsuena izan zen. Nigeriako etnia garrantzitsuena den joruba etniaren buruzagia izan zen.\nBiografia.\nKontabilitate-ikasketak egin zituen Glasgoweko Unibertsitatean, Eskozian. Nigeriara itzulita, 33 urte zituela, Telephone and Telegraph (ITT) multinazionalaren Nigeriako sukurtsalaren zuzendari izendatu zuten, eta Afrikarako eta Ekialde Hurbilerako lehendakariorde.\nBere herriko enpresabururik boteretsuenetakoa izatera iritsi zen petrolioaren, merkataritza-itsasketaren eta prentsaren esparruetan, eta negozio pribatuetan izan zuen arrakastagatik, \"Midas nigeriarra\" izengoitia ipini zioten. Mezenas gisa ere aritu zen ikasketetarako beka ugari banatuz, eta, oro har, lan handia egin zuen bere dirua eta ezagutzak arraza beltzeko gizon-emakumeen alde erabiliz.\n1978. urtean hasi zen politikagintzan, eta Alderdi Nazionalean kargu garrantzitsua izatera ere iritsi zen, baina alderdia eta politika utzi zituen, Mohamed Buhari boterera eraman zuen 1983ko estatu-kolpe militarraren aurretik.\n1993. urtean itzuli zen berriro politikara Alderdi Sozialdemokratarekin, eta 1993ko ekainaren 12ko hauteskundeetan lehendakaritzarako hautagai izendatu zuten. Lehen datuen arabera, botoen ehuneko 80 lortu zuen Lagoseko estatuan (biztanle gehien dituena), begiraleen esanetan 1960an independentzia iritsi zenez geroztik Nigerian egin diren hauteskunderik garbienetan; hala ere, hauteskunde-batzordeak bertan behera utzi zituen bozketen emaitzak. 1994ko apirilean Abiolak lehendakari izateko zuen eskubidea aldarrikatu eta bere burua estatuburu izendatu zuen. Abacharen erregimenak traizioa leporatu eta kartzelatu egin zuen. 1998ko uztailaren 7an hil zen kartzelan, iturri ofizialen arabera, bihotzekoak jota, familiaren esanetan, berriz, pozoiturik."}
{"id": "270381", "revid": "28807", "url": "https://eu.wikipedia.org/wiki?curid=270381", "title": "Abiola", "text": ""}
{"id": "270382", "revid": "46380", "url": "https://eu.wikipedia.org/wiki?curid=270382", "title": "Fernando Garc\u00eda Mercadal", "text": "Fernando Garc\u00eda Mercadal (Zaragoza, Espainia, 1896ko apirilaren 5a - Madril, Espainia, 1985eko otsailaren 3a) arkitektoa izan zen. Madrilgo Arkitekturako Goi Mailako Eskolan egin zituen ikasketak.\nIkasle garaian, Aldamaren estudioan lan egin zuen, baina 1923an Erromako saria irabazi, eta hara joan zen ikasketak sakontzera. Garai hartan egindako bidaietan, Europako modernitatearen aitzindariak eta haien ideiak ezagutu zituen: Le Corbusier, Behrens, Breuer... Europako abangoardiak hobekien ezagutzen zituen arkitektoa izan zen bere garaian, eta berak sartu zuen modernismoa Espainian, 1927an sorterrira itzuli zenean. Aitzindari gisa osatutako bide horretan egindako obra nagusia Zaragozako Goyaren txokoa izan zen (1927).\n1930eko hamarraldian egindako beste zenbait lanetan ere zeregin horrekin jarraitu zuen: Burgosko autobus-geltokia (1929); Burgosko Higiene Institutua; Madrilgo Zurbano kaleko eraikin bat (1930); Fabra Coat lantegiaren proiektua (1931), Torrojarekin; Tomas Maebe eskola (1932), An\u00edbal \u00c1lvarezekin. Obra iraultzaile eta berrizaleak egin zituen, oro har, baina baditu askoz ere obra akademizistagoak ere: Bilboko Jesusen Bihotzerako proposamenak; Valentziako Merkataritzako Ateneoa (1927), Emilio Moyarekin eta abar.\n1933. urtean Arkitekturako Espainiako Sari Nazionala lortu zuen, Madrilgo Arte Modernoko Museoaren proiektuarekin. Bestalde, garrantzi handiko hirigintza-lanak egin zituen. 1926an Hirigintzako Espainiako Kongresu Nazionalean parte hartu zuen, eta 1929an Madrilen Zabalkunderako Planaren Nazioarteko Lehiaketa prestatzen parte hartu zuen. 1929an Zuazo arkitektoaren estudioan hasi zen lanean, eta han prestatu zen Madrilgo lehiaketarako. Zuazok irabazi zuen lehiaketa, baina Mercadalek osatu zuen haren proiektua; aipatzekoak dira Mercadalek lorategietan eta plazetan egindako eraberritze-lanak. Bestalde, Garc\u00eda Mercadalek GATEPAC (Grupos de Arquitectos y T\u00e9cnicos para el Progreso de la Arquitectura Contempor\u00e1nea) sortu zuen 1930ean, eta haren zuzendari izan zen 1932 arte."}
{"id": "270383", "revid": "96586", "url": "https://eu.wikipedia.org/wiki?curid=270383", "title": "Francisco Letamendia", "text": "Francisco Letamendia Belzuntze (izengoitia: Ortzi; Donostia, 1944ko otsailaren 5a) gipuzkoar politikaria eta irakaslea da. Zuzenbideko ikasketak Bartzelonan egin ondoren euskal preso politikoen legegizon hasi zen, Burgosko Auziaren ondoren batez ere. 1971n \"El proceso de Euskadi en Burgos\" lana plazaratu zuen, Miguel Castells legegizonarekin batera. Urtebete geroago Ipar Euskal Herrira erbesteratu zen, eta handik Parisa jo zuen. 1975ean \"Historia de Euskadi: el nacionalismo vasco y ETA\" obra plazaratu ondoren Hego Euskal Herrira itzuli zen, eta \"Los vascos, ayer, hoy y ma\u00f1ana\" obra eman zuen argitara. 1977an Gorteetako diputatu hautatu zuten EE alderdiaren eskutik. EIA utzi eta HBren eskutik hautatu zuten diputatu hurrengo urtean Bizkaitik. 1982an bigarrenez erbesteratu zen Parisa, auzipetuko zutelako mehatxuengatik (1981eko Gernikako gertakariak). Hiru urtez Vincennes-St. Deniseko Unibertsitatean Euskal Historia irakatsi ondoren 1985ean Euskal Herrira itzuli zen. Politikagintzatik aldenduta dago gaur egun, eta Euskal Herriko Unibertsitateko irakaslea da.\nLetamendiarenak dira, halaber, \"El No vasco a la reforma\" (1978, bi liburuki), \"El chivo expiatorio\" (1981) eta \"Euskadi: la paz es posible\" obrak. Politikagintza alde batera utzirik, irakaskuntzan eta ikerkuntzan dihardu azken urteotan. Bartzelonako Unibertsitate Autonomoko irakaslea da, eta 1990eko hamarkadan bi lan mardul argitaratu ditu: \"Euskadi, pueblo y naci\u00f3n\" lan osoa 1990ean, eta ETAren eta nazionalismoaren historiari buruzko lana, hiru ataletan banatua, 1994. urtean: \"Historia del nacionalismo vasco y ETA: ETA en el franquismo (1951-1976)\", \"Historia del nacionalismo vasco y de ETA en la transici\u00f3n (1976-1982)\" eta \"Historia del nacionalismo vasco y de ETA y gobierno del PSOE (1982-1992)\". Horiez gain \"Nazionalismoa eta beste ideologia garaikideak\" (1992), \"Juego de espejos: conflictos nacionales centro-periferia\" (1997) eta \"Nacionalidades y regiones en la Uni\u00f3n Europea\" (1999) lanak argitaratu ditu, besteak beste.\nEuskal Herriko gaiez gain, nazioarteko gaiak ere jorratu ditu, adibiderako, gaur egun argitaratzeko bidean den \"Indigenismo en Suram\u00e9rica. Los aymaras del altiplano\" (2011; koordinatzailea)."}
{"id": "270385", "revid": "512", "url": "https://eu.wikipedia.org/wiki?curid=270385", "title": "Carmen Gim\u00e9nez Mart\u00edn", "text": "Carmen Gim\u00e9nez Mart\u00edn (Casablanca, Maroko, 1943ko urtarrilaren 10a) espainiar arte-eraberritzailea da.\nBiografia.\nGurasoak errepublikanoak zituen, eta hori dela eta erbestean jaio zen, Marokon. Sorterrian egin zituen lehen ikasketak, baina ondoren Frantziara aldatu zen Zientzia Politikoetako ikasketak egitera. Parisko Unibertsitatean lizentziatu zen eta geroago Artearen Historia ikasi zuen. 1968an Espainiara aldatu zen eta hainbat erakusketa grafiko antolatu zituen, \"Grupo 15\"ko zuzendari eta aholkulari artistiko gisa. Ondoren Estatu Batuetan bizi izan zen, 1982. urtea arte. Hainbat erakusketa antolatu zituen; adibidez, \"Correspondencias entre escultura y arquitectura\" (Eskulturaren eta arkitekturaren arteko korrespondentziak), \"Spanish Prints\" (Espainiar grabatuak), eta nazioartean ospe gehiago eman zion \"Tendencias en Nueva York\" (New Yorkeko joerak) izenburuko erakusketa ibiltaria, Frantziako gobernuak hala eskatuta Luxenburgon eta Parisen erakutsi zena; baita beste zenbait hiritan ere. 1983an Espainiako Kultura ministerioan sartu zen eta urte hartan bertan Erakusketen Zentro Nazionaleko zuzendari izendatu zuten. Berrehun erakusketatik gora antolatu zituen Gim\u00e9nezek, arrakasta handiz, eta espainiar artearen zabalkundean lan bikaina egin zuen. Aipatzekoak dira, besteak beste, \"Edvard Munch; Origen y visi\u00f3n de la Nueva Pintura Alemana\" (Kieffer, Baselitz, Imendorf...); \"Picabia; 5 Artistas Espa\u00f1oles-Artist Space en Nueva York; Arte Povera; Escultura Espa\u00f1ola 1900-1937\"; \"Frida Khalo; Juan Gris; Miquel Barcel\u00f3; Maestros Modernos. Colecci\u00f3n Thyssen Bornemisza; Richard Long\". 1986an Veneziako Bienalean parte hartu zuen, eta hurrengo urtean \"Cinq Si\u00e8cles d'Art Espagnol \u00e0 Paris\" erakusketaren arduradun izan zen. Gaur egun, 1989. urteaz geroztik, New Yorken bizi da; hiri hartako Guggenheim Museoko eraberritzaileen taldeko kide da, eta gaurko hispaniar arteko erakusketen arduraduna da. Madrilgo Reina Sof\u00eda Museoko eleduna ere bada, beste zenbait karguren artean.\nSariak.\nHainbat sari jaso ditu azken urteetan. Besteak beste, Estatu espainolak emandako Arte Ederretako Merituaren urrezko domina, eta 2004 ohorezko domina, San Fernandoko Arte Ederren Errege Akademiak emandakoa. Aurrekoez gain, Erakusketa Monografikoaren lehen saria 2005-2006an, eta Erakusketa Historiko onenaren bigarren saria 2006-2007an, Arte Kritikarien Nazioarteko Elkarteak emandakoak."}
{"id": "270386", "revid": "46380", "url": "https://eu.wikipedia.org/wiki?curid=270386", "title": "Jorge Sanjin\u00e9s", "text": "Jorge Sanjin\u00e9s (La Paz, Bolivia, 1936ko uztailaren 31) boliviar zinema-zuzendaria da, boliviar zinemaren buruetako bat eta Latinoamerikako zuzendari nagusietakoa.\nBiografia.\nZinemaren industriak markatzen dituen mugetatik kanpo lan egin du beti; bere filmetan, adibidez, aimara hizkuntza txikia erabiltzen du. Baina oztopoak oztopo, film horiek ospe handiko sariak irabazi dituzte (\"La naci\u00f3n clandestina\", 1989an, Donostiako Urrezko maskorra irabazitakoa da, esaterako), eta batzuetan Europako ekoizpen-enpresen diru-laguntza jasotzen dute, Boliviako indiarren artean marxismoa zabaltzeari uko egin gabe, betiere. Izan ere, zinema-zuzendari militante horrek herri xehearen zapalkuntza, lur-jabeen basakeriak, eta pobreei gizarte-mailan gora egitea eragozten dieten hezkuntzaren hutsuneak salatu izan ditu beti bere filmetan.\nSanjin\u00e9s 1961ean sartu zen zinemaren munduan. Lau urte geroago, Boliviako Zinema Institutuaren zuzendari izendatu zuten, eta film luzeak egiten hasi zen. Lehen filma, \"Ukamau\" (\"Horrela da\"), egin orduko, baina, gobernuak kargutik kendu zuen, filmaren edukiagatik. Hurrengoan, \"Yawar mallku\" (\"Kondor odola\"), Estatu Batuen inperialismoa salatu zuen. Hasieran agintariek debekatu egin zuten filmaren emanaldia, baina herriaren presioak behartuta, estreinatu ahal izan zen; \"El coraje del pueblo\" filmean herri batean sarraskia egindako militarrak salatzera iritsi zen, justiziak zigortu gabe aske utzi zituenak.\n1972an Hugo Banzer diktadoreak Boliviako aginpidea indarrez hartu zuenean, erbestera joan zen ihes.\nFilm laburrak: \"Cobre\" (1958); \"El manguito\" (1959); \"Sue\u00f1os y realidades\" (1961); \"Un d\u00eda Paulino\" (1963); \"Revoluci\u00f3n\" (1963); \"Bolivia, avanza\" (1964); \"Aysa\" (1965).\nFilm luzeak: \"Ukamau\" (1966); \"Sangre de c\u00f3ndor\" (1969); \"Los caminos de la muerte\" (1970); \"El coraje del pueblo\" (1971); \"El enemigo principal\" (1974); \"\u00a1Fuera de aqu\u00ed!\" (1976); \"Las banderas del amanecer\" (1983); \"La naci\u00f3n clandestina\" (1989); \"Para recibir el canto de los p\u00e1jaros\" (1995); \"Los hijos del \u00faltimo jard\u00edn\" (2004)."}
{"id": "270387", "revid": "96586", "url": "https://eu.wikipedia.org/wiki?curid=270387", "title": "Efra\u00edn R\u00edos Montt", "text": "Jos\u00e9 Efra\u00edn R\u00edos Montt (Huehuetenango, 1926ko ekainaren 16a - 2018ko apirilaren 1a) guatemalar militarra, politikaria eta diktadorea izan zen. Armadako jeneral gisa, Guatemalako Gerra Zibilean esku hartu zuen. Estatu-kolpe baten ostean iritsi zen agintera eta 1982-1983 bitartean \"de facto\" Guatemalako presidentea izan zen. 2013an epaitu zuten, maien genozidioagatik akusatua.\nBiografia.\nGuatemalako Akademia Militarrean egin zituen ikasketak (aurrerago bertako zuzendari izatera iritsiko zen). 1973 eta 1974 urteetan presidentetzarako hauteskundeetara aurkeztu zen, Kristau Demokrazia alderdiaren aldetik. Hauteskundeak, baina, bere aurkari politiko Kjell Laugerud Garc\u00edak irabazi zituen, bai Laugerud eta bai R\u00edos Montt armadako jeneral zirela. 1982ko hauteskundeetan An\u00edbal Guevara jenerala atera zen garaile, baina R\u00edos Monttek hartu zuen aginpidea, ofizial gazteen estatu-kolpe baten ondoren. Presidente berriaren aurreneko neurrietako bat Foru Bereziko Auzitegiak sortzea izan zen. Auzitegiko epaileek, aurpegia estalita, 200 pertsona baino gehiago epaitu zituzten eta 16ri ezarri zieten heriotza-zigorra.\nR\u00edos Monttek hartutako beste neurri batek, \"lur errearen\" praktikak, gerrillari laguntza ematen zion populazio zibila desegiteko balio izan zuen. Giza laguntzarako talde batzuen arabera, neurri horrekin 440 herri suntsitu ziren, milioitik gora nekazari bizilekuz aldatzera behartu zituzten, eta beste 40.000 bahitu edo desagerrarazi egin zituzten.\n1990eko presidentetzarako hauteskundeetan, R\u00edos Monttek bere burua aurkeztu zuen, baina hautespen-erregistroak ez zion baimenik eman, konstituzioak debekatu egiten zuelako estatu-kolperen batean parte hartutako inor lehendakari izatea. 1994an, ordea, bere karrera politikoa berritzeko aukera ikusi zuen, 1985eko konstituzioa aldatzeko erreferendumaren ondoren. Legegintzarako hauteskundeetan Guatemalako Parlamentuko kide hautatu zuten, eta hurrengo urtean, Parlamentuko lehendakari. 1995eko presidentetzarako hauteskundeak deitu zirenean, hautagai-zerrendan sartu ahal izateko legezko borrokan hasi zen, nahiz eta konstituzioaren arabera ezinezkoa zitzaion. Azkenean, Guatemalako Justizia Auzitegi Gorenak diputatu-kargua eta Parlamentuko presidente-kargua kendu zizkion.\nOrdutik aurrera, guatemaltar askorentzat benetako buruzagi politikoa izan zenak, eragozpen askotxo izan zituen. Esate Baterako, Rigoberta Mench\u00fa Bakearen Nobel saridunak 1999an haren kontrako demanda jarri zuen Espainiako Entzutegi Nazionalean, genozidioa, torturak eta estatu-terrorismoa egin izana salatzeko. Aurrerago, kasua artxibatu egin zuten. R\u00edosek, berriz, behin ere ez zela genozidiorik egin haren presidentetza-aldian, eta lur errearen akusazioa gerrillaren asmakuntza dela aitortu izan zuen.\n2013ko maiatzean Guatemalako epaitegi batek 80 urteko espetxe zigorra ezarri zion, 1982 eta 1983an ixil etniako 2.000 indigenen heriotza eragin zuen genozidioagatik eta gizateriaren aukako krimenengatik. Baina Gorte konstituziogileak baliogabetu egin zuen epai hori. Biktimek eta giza eskubideen aldeko eragileen hitzetan, epaileek presio handia jasan zuten."}
{"id": "270388", "revid": "1982", "url": "https://eu.wikipedia.org/wiki?curid=270388", "title": "Jos\u00e9 Efra\u00edn R\u00edos Montt", "text": ""}
{"id": "270389", "revid": "1982", "url": "https://eu.wikipedia.org/wiki?curid=270389", "title": "Efrain Rios Montt", "text": ""}
{"id": "270391", "revid": "56334", "url": "https://eu.wikipedia.org/wiki?curid=270391", "title": "Gustav Stresemann", "text": "Gustav Stresemann (Berlin, Alemania, 1878ko maiatzaren 10a - 1929ko urriaren 3a) politikaria izan zen.\nBiografia.\nHistoria, literatura eta ekonomiako ikasketak egin zituen Berlingo eta Leipzigeko unibertsitateetan (1897-1900), eta 1903. urtean Alemaniako Alderdi Nazional Liberaleko kide egin zen. 1906tik 1912ra bitartean, Dresde hiriko zinegotzi izan zen, eta aldi berean, ekonomiari buruzko artikuluak idazten zituen \"S\u00e4chsische Industrie\" (\"Saxoniako Industria\") aldizkarian. 1907. eta 1914. urteetan diputatu aukeratu zuten, eta Lehen Mundu Gerra bitartean, alderdiaren buruzagitza izan zuen.\nGerra amaitu ondoren Alemanian errepublika ezarri zenean, Stresemannek Alemaniako Herri Alderdia sortu zuen, eskuineko alderdi liberala. 1920. urtetik bere heriotza arte, parlamentuko diputatu eta alderdiaren lehendakari izan zen. Zenbait alderdirekin koalizio-gobernua osatu ondoren, 1923. urtean Errepublikako kantziler izendatu zuten. Baina urte berean tirabirak izan ziren koalizioan, aliatuek Rhur inguruko lurraldea hartu zutelako, eta kargua utzi zuen. Hala ere, Stresemannek esku handia izan zuen Errepublikako politikan, urte hartatik hil zen arte Kanpo Arazoetako ministro izan baitzen. Bitarte horretan, gogor saiatu zen mendebaldeko nazioekin erlazioak hobetzen, Alemaniak Europan izandako nagusitasuna berriz ere eskuratzeko asmoz. Tarte horretan, Dawesen plana onartu zen (1924; gerraren ondorioz gutxitu egin zen Alemaniak ordaindu beharreko diru-kopurua), Locarnoko hitzarmena sinatu zen (1925, Frantziaren eta Alemaniaren arteko mugak onartu ziren), aliatuak Rhineland lurraldetik irten ziren (1926), Alemania Nazioen Ligan onartua izan zen (1926), Berlingo hitzarmena sinatu zen (1926, Sobietar Batasunaren eta Alemaniaren neutraltasunaren ziurtatu zen), eta KellogBraind hitzarmena sinatu zuen Alemaniak (1928, gerrari uko egin zitzaion).\nHil aurretik Young plana martxan jarri zuen, baina ezin izan zuen amaituta ikusi. 1926. urtean Bakearen Nobel Saria jaso zuen, Aristide Briandekin batera."}
{"id": "270392", "revid": "59723", "url": "https://eu.wikipedia.org/wiki?curid=270392", "title": "Pablo Olabide", "text": "Pablo Antonio Jos\u00e9 Olabide Jauregi (Lima, Peruko Erregeorderria, 1725ko urtarrilaren 25a - Baeza, Jaen, 1803ko otsailaren 25a) espainiar politikari eta idazlea, Perun jaioa. Aita nafarra zuen eta ama euskal jatorriko kreola. Zuzenbide-ikasketak egin zituen, eta 1745ean hasi zen lanean, Limako epaile gisa. 1746an gurasoak hil zitzaizkion, Limako lurrikararen ondorioz menturaz, eta auzipean ezarri zuten ondoren, familiako negozioei loturiko finantza-arazo batzuk zirela medio. Espainian sartu zen 1752an, eta auzi haren ondorioz, kartzelan eduki zuten 1754-1755 urteetan. Indietako epaile-kargua kendu zioten 1757an, eta Italiara jo zuen 1761ean. Parisen finkatu zen 1765ean, eta zuzenean ezagutu zituen han Ilustrazioko buruzagi gorenak. Madrila itzuli zen ondoko urtean, eta bilera ospetsu bat antolatu zuen han.\n1766an bertan ekin zion politikari, Esquilacheren aurkako matxinadaren ostean, eta kargu garrantzitsuak izan zituen Madrilen eta Andaluzian; nekazaritzaren erreformaz eta herri berrien sorreraz arduratu zen bereziki. Garai hartan argitaratu zituen lehen obra teoriko-praktikoak: \"Plan General de Estudios\" (1767, \"Ikasketetarako Plan Orokorra\") eta \"Plan para la reforma agraria\" (1768, \"Nekazaritza eraberritze plana\"). Herrialdeko nekazaritza hobetzeko ideiak agertu zituen hainbat idatzitan eta gogor salatu zuen jauntxoen eskuetan zegoen lurra nola erabiltzen zen. \"Informe sobre la Ley Agraria\" delakoan (1768) hauxe idatzi zuen: \"Bistan dago gure gaitzik larrienetariko bat lurren banaketa desorekatua dela eta lur horietako gehienak jabe apur batzuenak direla. Horrek kalte handia egiten die nekazaritzari eta Estatuari; izan ere, hobe da basailu aberats asko eta lurrean bertan geratzen direnak egotea, aberastasun handiko jaun apur batzuk egotea baino, eta politika onaren axioma hau habeto egokitzen zaie lur eremu oso zabala lantzen duten nekazariei (...). Lurra lantzeko ardura banatuago egoteak arloak txarto lantzea eta guztiak ez lantzea saihesten du; izan ere, arlo bera jabe askoren esku egonez gero, urtero emango liokete hazia eta urtero ongarria, ondo goldatuko lukete eta ondo jorratuko, baina jabea bakarra izanda arlo gehiena landu gabe geratzen da eta lantzen dena oso txarto (...)\". Sevillan, 1767an, Olabideren taldean Asturiasko funtzionario gazte bat sartu zen, Gaspar Melchor de Jovellanos (1744-1811). Olabide, beste batzuen moduan, fisiokraziaren aldekoa izan zen. Doktrina ekonomiko horren arabera, aberastasun iturri garrantzitsuena, ia bakarra, lurra zen.\nAndaluziako gobernuko arduradun bat izan zen. Espainiako hegoaldean zeuden arazoez kezkatuta, Sierra Morenako lur hutsen oztopoa gainditu eta kolonizatzeko ahalegina egin zuen, XVIII. mendeko nekazaritza politikaren proiektu garrantzitsuenetariko batean. Gaztela eta Andaluzia lotzen zituzten bideak jendez betetzeko, sei mila kolono alemaniar, holandar eta espainiar katoliko kokatu zituzten eremu horretako hogeita hamar herri eta herrixketan, hiru zentro berriren inguruan: La Carolina, La Carlota eta La Luisiana. 1775ean, herriok bideragarri zirela erakutsita, nobleek eta Elizak porrot eragin zioten saiakuntzari Olabide Inkisizioaren eskuetan ipiniz.\nInkisizioarekin arazoak 1768tik aurrera izan zituen, eta 1778an epaitu eta gero erbestera, Peru aldera, bidali zuen Sevillako Inkisizioak. Parisa jo zuen, ordea, eta, Frantziako Iraultza bizi ondoren, frantses herritartasuna lortu zuen 1794an. Ondorengo urteetan, aurreko ideiei erabat uko egin ez zien arren, iritziz aldatu eta kristautasuna goraipatzen duen \"El Evangelio en triunfo o Historia de un Fil\u00f3sofo desenga\u00f1ado\" (1798, \"Ebanjelioaren garaipena edo etsiak harturiko filosofo baten historia\") obra argitaratu zuen Valentzian. Aurreko kondena bertan behera geratu ondoren, Baezako herrian (Jaen) hartu zuen bizilekua, eta \"Poemas cristianos\" (\"Kristau olerkiak\") izeneko neurtitz-bilduma idatzi zuen bertan. Baezan hil zen hizkuntza unibertsal baten aldeko proiektuan ari zela."}
{"id": "270393", "revid": "6327", "url": "https://eu.wikipedia.org/wiki?curid=270393", "title": "Pablo Antonio Jos\u00e9 de Olavide Ja\u00faregui", "text": ""}
{"id": "270394", "revid": "1545", "url": "https://eu.wikipedia.org/wiki?curid=270394", "title": "Aleksander Kwa\u015bniewski", "text": "Aleksander Kwa\u015bniewski (Bia\u0142ogard, 1954ko azaroaren 15a) poloniar politikaria da. 1995 eta 2005 artean Poloniako presidentea izan zen.\nBizitza.\nEkonomia-ikasketak hasi zituen Gda\u0144sken, baina amaitu gabe utzi zituen. Suedian eta Estatu Batuetan lan egin zuen denboraldi laburrez, 1970eko hamarraldiaren erdialdera. Poloniara itzulitakoan, Poloniako Langileen Alderdi Batuko kide egin zen, erregimenak onartzen zuen alderdi bakarreko kide, alegia. 1981ean egunkari bateko zuzendari izendatu zuten, baina hilabete gutxi batzuk geroago, Wojciech Jaruzelski jeneralak gerra-legea ezarri zuenean, itxi egin zuten. Egunkaria atzera zabaldu zenean, Langileen Alderdia bultzatu zuen estatuaren zentsura salatu gabe. 1984an, \"Sztandar Mlodych\" egunkari ospetsuaren erredakzioburu gisa lan egin zuen. Urtebete geroago, Jaruzelskik Gazteria eta Kiroletako ministro izendatu zuen. 1989an, gobernu komunistak \"Solidarnosc\" sindikatuaren eskuetan utzi zuenean aginpidea, sindikatuaren buru Lech Walesarekin negoziatu zuen zuzenean. Urtearen amaieran, komunista izandako politikari-talde batek Poloniako Errepublikaren Sozialdemokrazia alderdia sortu zuen, Kwa\u015bniewskiren gidaritzapean.\n1991n Parlamentuko kide hautatu zuten, eta ezkerreko eta komunistak izandako beste alderdi batzuekin batera, Ezkerreko Batasun Demokratikoa sortu zuen. Lech Walesaren presidente zela antikomunisten artean izan ziren tirabirak ondo baliatuta, Ezkerreko Batasun Demokratikoak irabazi zituen 1993ko Parlamentuko hauteskundeak. 1995ean presidentetzarako hauteskundeetara aurkeztu zuen bere burua. Autobusean ibili zen Polonia osoan zehar, mendebaldeko politikarien gisara, eta joera politiko desberdinak adostuko zituen eta herrialdea mende berrira eramango zuen buruzagi gisa saldu zuen bere burua. Walesak bezala, Polonia Europar Batasunean eta NATOn sartzeko asmoari eutsiko ziola adierazi zuen, eta 1989an ezarritako erreforma politikoei eta ekonomikoei eutsiko ziela halaber. Presidente hautatu zuten, botoen %51,7 jasota. 2005eko abendura arte izan zen Poloniako presidente, eta Lech Kaczy\u0144ski izan zen haren ondorengoa, 2010ean hil zen arte."}
{"id": "270396", "revid": "512", "url": "https://eu.wikipedia.org/wiki?curid=270396", "title": "Carmelo Ortiz de Elgea", "text": "Carmelo Ortiz de Elgea Jauregi (Aretxabaleta, 1944ko abenduaren 20a) gipuzkoar pintorea da. Gasteizko Arte eta Ofizioen Eskolan egin zituen Marrazketa ikasketak, baita Madrilgo Arte Ederren Zirkuluan ere. Bere aurreneko bakarkako erakusketa Gasteizko Aurrezki Kutxaren Kultura Aretoetan egin zuen, 1961ean, eta hurrengo urteetan ere han erakutsi zituen bere lanak.\nHasieran figurazioari lotu bazitzaion ere, nahiz eta kolorearen erabilera ezohikoak ukitu berritzailea eman bere lanari, berehala egin zuen abstrakziorako urratsa, 60ko hamarkadaren erdialdera. 1966an, Schommer, Joakim Fraile eta Juan Miegekin batera, Orain taldeko kide izan zen, eta urte hartan taldeak Donostian eta Gasteizen egin zituen aurkezpen-erakusketetan eta ezagutzera eman zuen \"Manifestuan\" parte hartu zuen.\nHurrengo hamarkadan, berriz, pop-arta, informalismoa eta abstrakzio gestuala landu zituen, berriro ere, abstrakzioa erabat baztertu gabe, figurazio aldera egiteko. 1985etik aurrera paisaia landu du gehienbat, izadia islatzen duten irudi figuratiboetan forma geometriko organikoak, erretratuak eta beste elementu batzuk tartekatuz. 1990 inguruko bere aldi \"kubatarrean\" nabarmen-nabarmena egin zen figurazioaren eta abstrakzioaren arteko uztardura.\nErakusketei dagokienez, eta azken urteetakoak aipatuz, bakarrekoa egin zuen 1984an Bilboko Arte Ederretako Museoan. 1986an \"Hostoa\" talde-erakusketaren barruan ikusi ahal izan ziren bere lanak Alemanian, Mallorcan, Italian eta Bilbon. 1989an \"Arte Vasco en el Museo de Alava\" erakusketan parte hartu zuen Gasteizen, eta 1990an bere lana San Telmo Museoak eratu zuen \"Santos I\u00f1urrieta, Juan Mieg eta Ortiz de Elguea\" erakusketan ikusi ahal izan zen. 1994an, \"Pinturas 1992-1994\" bakarkako erakusketa egin zuen Gasteizko Amarica erakustaretoan. 2007an, Caja Vital Kutxa Fundazioaren Aretoan bere ibilbideko lanen bilduma erakutsi zuen.\nAzken urteetan aldaketa nabarmena izan du bere lanak, eta kutsu arkitektonikoko olio koloretsuak margotu ditu, XV-XVI. mendeetako Italiako hirietako giroa Gasteizko paisaia urbanoetara ekarriz."}
{"id": "270397", "revid": "12788", "url": "https://eu.wikipedia.org/wiki?curid=270397", "title": "John Keats", "text": "John Keats (Londres, 1795eko urriaren 31 - Erroma, 1821eko otsailaren 23a) ingeles poeta erromantikoa izan zen. Bizitza motza izan zuen arren, Erromantizismo ingeleseko izen handienetakotzat hartzen da. Antzinako Grezia eta Erromako mitologia izan zuen oinarri bere olerki askotan, eta edertasuna bilatzen saiatu zen obra guztietan.\nBizitza.\nJohn Keats 1795eko urriaren 31n jaio zen, Londresen. Ezbeharrak bata bestearen atzetik jazo zitzaizkion poetari, oso gaztetik gertatu ere. Zazpi urterekin aita hil zitzaion, zaldi batetik erorita, eta, amaren bigarren ezkontza motz baten ondoren, amonarekin bizitzera joan zen familia osoa Enfieldera. Zoritxarra hauspoa izan zen, hein batean, urteak geroago gauzatuko zuen lanerako: izan ere, Enfieldeko ikastetxean greziar eta erromatar klasikoak ezagutu eta ikasi zituen, hainbeste ezen hamabost urterekin Virgilio poetaren hitzak itzultzeko gai baitzen.\nAlabaina, tuberkulosiak ere laster egin zuen agerraldia Keatsen bizitzan. Lehenengo biktima poetaren ama izan zen, 1810ean hil baitzen eriak jota. Bederatzi urteren ondoren, gaixotasunak anaia ere akabatuko zuen. Ama hil zenean, Keats anai-arrebak bi tutoreren eskuetan jarri zituen amonak, eta horiek zirujau baten laguntzaile jarri zuten idazlea; hortaz, Enfieldeko eskolak eskaintzen zion mundu klasikoa abandonatu behar izan zuen, behin-behinean. Osasun zientzien bidea jarraitu zuen urte luzez, zenbait kirurgialarirekin lan egin, farmazia ikasketak burutu, eta are farmazialari aritu baitzen.\nLiteraturaren ildotik bananduta ibili zen urte horietan, baina ez erabat. Izan ere, ogibideak uzten zion denboran literatura ikasten ibiltzen zen, eta 1816an, azkenean, osasungintzaren bidea utzi eta literaturarena hautatu zuen behin betiko. Trantsizioaren urtean, mugarri izan zitzaizkion, batetik, Edmund Spenser idazle ingelesaren lana, eta, zehazki, haren \"The Faerie Queene\" (\"Maitagarrien erregina\") obra; eta, bestetik, Leigh Hunt editorea ezagutu izana. Azken horrek batu zuen Keats Erromantizismo ingelesaren beste bi zutoin izango zirenekin; alegia, Percy Shelley eta Lord Byron lagun minekin. Gainera, haren poesia lanak argitara eman zituen Huntek, zorte gutxirekin kaleratuak izan baziren ere, Keats gaitzetsia izan baitzen orobat kritikaren eta irakurleen aldetik.\nKeatsen lehenbiziko garrantzizko lana \"Endimion\" poema luzea izan zen, 1818an argitaratua. Poemak Diana Ilargiaren jainkosa eta Endimion artzainaren arteko maitasuna kontatzen du; munduko edertasunaren maitalearen alegoria da. Lan horri esker iritsi zitzaion errekonozimendua, hasiera batean kritika\nugari jaso zituen arren.\nLehenago ama eta anaia bezala, Keats tuberkulosiz gaixotu zen eta lagun baten etxera joan zen sendatzera. Bertan, Londresko Hampsteaden, Fanny Brawne ezagutu zuen, bere bizitza osoko maitasun tragikoa. Orduan osatu zituen bere poemarik ederrenak (\"Lamia\" eta \"The Eve of St Agnes\"), oda handiak (\"On Indolence\", \"On a Grecian Urn\", \"To Psyche\", \"To a Nightingale\", \"On Melancholy\" eta \"To Autumn\"), eta \"Hyperion\" poema epikoaren bi bertsioak. \"Hyperion\" 1818 eta 1819 urteetan idatzia da: zoritxarreko maitasunaren eta eritasunaren aurrean, berriz ere Greziar mitologian oinarriturik, balio absolutuak eta hilezkortasuna uztartzeko ahalegina da eta, era berean, poeta-sortzailearen alegoria. Poemak, odak eta \"Hyperion\" 1820an argitaratu ziren \"Lamia and other poems\" liburuan\n1820ko irailean, gero eta eriago zegoela, Napolirantz jo zuen eguraldi onuragarriagoaren bila. Hilabete batzuk geroago, 1821eko otsailaren 23an, Erroman hil zen eta bertako hi\u00ederri protestantean lurperatu zuten. Mende laurden bat pasatxo besterik ez zuen. Epitafioan berak idatzitako hitzak ezarri zituzten: \"Hemen baten bat datza, haren izena uretan idatzi zena\"\nLiteratura lanak.\nKeatsen poesiaren ezaugarriak irudien bizitasuna, sentikortasuna, eta filosofia mitologiaren bidez agertzeko ahalegina dira. XIX. mendeko poetengan eragin handia izan zuen, baina, bereziki, obraren alderdi formalari dagokionez; XX. mendean Keatsen obraren balio teknikoa eta intelektuala aintzat hartu da. Haren obraren baitan ezarri ohi dira, orobat, gutunak, anai-arrebei, adiskideei eta Fanny Brawneri bidaliak; bere obrari buruzko iruzkin aberatsak izateaz gainera, literatura-balio handikoak dira. "}
{"id": "270398", "revid": "512", "url": "https://eu.wikipedia.org/wiki?curid=270398", "title": "Gerhard Richter", "text": "Gerhard Richter (Dresden, Alemania, 1932 -) alemaniar pintorea da.\nBiografia.\nDresdengo Arte Akademian egin zituen ikasketak 1952-1956 bitartean, errealismo sozialean oinarrituta; laster, baina, joera modernoak baztertuta zeuden giro horretatik alde egin beharra ikusi zuen, eta 1961-1963 bitartean D\u00fcsseldorfeko Akademian ikasi zuen, abstrakzioaren eraginpean.\n1962 arte bere obra figuratiboa izan zen batez ere, Giacometti, Bacon eta Dubuffeten eraginpean. 1960ko hamarraldiaren hasieran, koadroak egiteko metodo berriak erabiltzeko aukera ikusi zuen Lichtensteinen obran, eta margo-argazkiak egiten hasi zen, Rauschenbergen transposizioak baino argazki-itxura handiagokoak, baina Warholen lanak baino margolan-itxura handiagokoak, aldi berean. Handik aurrera masa-komunikabideetatik ateratako gaiak erabili zituen, eta egunkarietako argazkietan edo zaleenetan oinarritutako koadroak egin zituen.\nIkusleak gauza ezagunak pintura artean nola antzematen dituen aztertu zuen geroztik bere koadro askotan: \"Hiriko irudiak\" (1968-1969); \"Hodeiak\" (1968-1970-1971-1976); \"Mendiak\" (1968-1969). 1963an happening bat egin zuen Konradekin Manifestazio bat errealismo kapitalistarentzat, eta harrezkero Richterren obra \"pop\"tzat hartu izan da, oker hartu bada ere. Palermorekin batera oihal arruntak erabili zituen, saltegi handietan erosiak, \"pop\"ari jarraituz, baina bere obra harago doa: aztergaia ez da masa-komunikabideen ikonografia, pintura bera baizik. 1960ko hamarraldiaren bukaeraz gero bere lana erabat abstraktu bihurtu zen. Koadro monokromoak egin zituen hasieran, \"Koadro grisak\", Vietnamgo Gerran inspiratuak. 1980ko hamarraldian abstrakzio espresionista landu zuen gehienbat, kolore bizikoa, eta figurazioa beste sail osagarri baterako utzi zuen, fotomargoetarako. Koadro abstraktuetan margo-errepertorio handia erabili zuen, Alemaniako pintura modernoaren historia laburbiltzen zuena.\n1968az gero D\u00fcsseldorfeko Arte Akademiako irakasle da. 1983an, Richter D\u00fcsseldorfetik Koloniara joan zen bizitzera, eta gaur egun ere hantxe bizi da.\n1997an Praemium Imperiale saria irabazi zuen."}
{"id": "270400", "revid": "28807", "url": "https://eu.wikipedia.org/wiki?curid=270400", "title": "Moja alfereza", "text": ""}
{"id": "270401", "revid": "1545", "url": "https://eu.wikipedia.org/wiki?curid=270401", "title": "Bernard-Henri L\u00e9vy", "text": "Bernard-Henri L\u00e9vy (Beni Saf, Aljeria, 1948ko azaroaren 5a) filosofoa eta frantsesezko idazlea da. Frantziarra da, nahiz eta jaiotzaz aljeriarra izan.\nBizitza.\nJudu familia aberats bateko semea zen, eta Parisa joan ziren bizitzera gaztetxoa zenean. Oinarrizko ikasketak egin ondoren, bere benetako zaletasuna, Filosofia, ikasten hasi eta berehala lizentziatu zen; 20 urterekin katedra laguntzaile zen. 1968ko maiatzeko gertaeretan parte hartu ostean, 1971n Bangladesha joan zen Nazioarteko Brigada bateko kide gisa. Gero Frantziako Alderdi Sozialistako kide egin eta 1980an Fran\u00e7ois Mitterranden aholkulari bilakatu zen.\n1990ean \"La Regle de Jeu\" aldizkariaren zuzendari izendatu zuten; aldizkari horretatik zabaldu zituen komunismoaren aurkako ideiak, ospe handiko pentsalarien lankidetzarekin: Vargas Llosa, Carlos Fuentes, Salman Rushdie, Alexander Zinoviev.\n1992an bere lehen antzerki-lana, \"Le jugement dernier\" (\"Azken judizioa\"), estreinatu zuen Parisen. Urte horretan \"Sarajevoren heriotzako egun bat\" dokumentala estreinatu zuen, gero Berlingo Zinemaldian aurkeztu zutena, eta 1994an, berriz, Bosnian parte ez hartzearen politikaren aurkako \"Bosna!\" filma aurkeztu zuen Cannesko Zinemaldian. Urte berean argitaratu zuen \"La puret\u00e9 dangereuse\" (\"Garbitasun arriskutsua\"), fanatismoaren kontrakoa, erlijiosoa (integrismoa) nahiz laikoa (populismoa) izan. Bere basakeriaren kontrako borrokan, L\u00e9vy ezkertiarrek kritikatzen dute eskuindarra delakoan, eta eskuinekoek berriz ezkertiartzat hartzen dute. Nolanahi ere, L\u00e9vyren liburuak ia hizkuntza guztietara itzuli dituzte, eta eragin handia izan dute urteotako ideietan. Gatazka-lekuetara bidaia asko egina da.\nArtikuluak idazten ditu munduko egunkari nagusietan. 1980an, L'Action internationale contre la faim (Gosearen Aurkako Nazioarteko Ekintza) elkartearen sortzaileetako bat izan zen, eta aurrerago utzi egin zuen.\nLanak.\nL\u00e9vyren idazlan nagusiak:"}
{"id": "270402", "revid": "96586", "url": "https://eu.wikipedia.org/wiki?curid=270402", "title": "Hafez al-Assad", "text": "Hafez al-Asad (arabieraz: \u062d\u0627\u0641\u0638 \u0627\u0644\u0623\u0633\u062f, \"\u1e24\u0101fi\u1e93 al-Asad\"; Qardaha, 1930eko urriaren 6a - Damasko, 2000ko ekainaren 10a) siriar politikari eta militarra izan zen. 1971-2000 bitartean Siriako presidentea izan zen.\nBizitza.\nSobietar Batasunean osatu zituen Siriako ikastegi militarretan hasitako ikasketa militarrak. 1946an Baath (\u00abPizkundea\u00bb) alderdiko kide egin zen, eta 1963ko estatu-kolpearen ondorioz, alderdi hori agintera iritsi zenean, Aire Armadako jeneral izendatu zuten. 1966tik 1970era bitartean, Defentsarako ministro izan zen, eta 1970ean gobernuaren kontrolaz jabetu zenean, lehen ministro, hurrengo urtean lehendakari hautatu zuten arte.\n1973an Egiptorekin batera parte hartu zuen Yom Kippur Gerran, baina ez zuen onartu 1970eko hamarkadaren amaieran Egiptok eta Israelek lortu zuten hitzarmena. 1976, 1987 eta 1990ean Libanoko Gerra Zibilean esku hartu zuen, Libanoko lurralde zabal bat Siriaren kontrolpean jarriz, eta Iranen alde ere egin zuen, herrialde horrek Iraken aurka izandako gerran (1980-1988).\n1980ko hamarkadaren hasieran, hainbat estatu-kolperen ahaleginak jasan bazituen ere, basakeria handiz eraso zien aurkari politikoei. 1982an milaka soldadu bidali zituen Hama hirira, Anaia Musulmanen matxinada suntsitzera. Urte askoan Siria izan zen SESBen hurbileneko aliatua Ekialde Hurbilean, baina 1980ko hamarkadaren amaieran, sobietar aginpidea ahuldu zenean, Mendebaldearekiko harremanak hobetzen ahalegindu zen Assad. Golkoko Gerran, gatazkaren konponbidea mundu arabiarraren barruan bilatzen saiatu zen, baina Saddam Husseinek bereganatutako boterearen beldur, nazioarteko koalizioaren alde egin zuen, Siriako soldaduak Saudi Arabiara bidaliz Iraken aurka borrokatzera. 1993an, ordea, parte-hartze eskasagoa izan zuen Israelek eta Palestinaren Askapenerako Erakundeak lortutako bake-hitzarmenean. 1995ean Israelgo estatuarekin elkarrizketak hasi zituen, bake-hitzarmena eta elkarrenganako aitorpena lortzeko.\nHil zenean, 2000. urtean, bere bigarren semea, Bashar, izan zuen ondorengo, zaharrena, Basel, istripu batean hil baitzen."}
{"id": "270403", "revid": "134011", "url": "https://eu.wikipedia.org/wiki?curid=270403", "title": "Thomson Reuters Aranzadi (argitaletxea)", "text": "Thomson Reuters Aranzadi (Aranzadi-Thomson Reuters\u200b edo Aranzadi ere deitua) argitaletxe bat da.\nEspainia osoan Zuzenbide eta Zientzia sozial eta juridiko alorrean argitaletxe liderra da.\nArgitaletxearen izen ofizialak izan dira \"Editorial Aranzadi\" (1929-1999), \"Editorial Thomson Aranzadi\" (1999-2008) eta \"Thomson Reuters Aranzadi\" (2008-gaur egun).\nHistoria.\nArgitaletxearen sortzailea Manuel de Aranzadi izan zen, eta bere xedea zen gai honi buruzko informazio ordenatua eta eguneratua eskaintzea.\n1930. urtean \"Repertorio Cronol\u00f3gico de Legislaci\u00f3n y Jurisprudencia\" (\"Legegintza eta Jurisprudentziako Bilduma Kronologikoa\") sortu zen horrela, Estatuko Aldizkari Ofizialeko lege orokor guztiak bildu eta eguneratzeko, aldian-aldian argitaratzen diren buletinen bidez. 1951. urtean \"Diccionario de Legislaci\u00f3n\" (\"Legegintzako Hiztegia\") argitaratu zen, 16 liburukitan; lan hartan jaso zen lehen aldiz Espainian indarrean ziren lege guztien bilduma. Aurrerago osatu zen 1975. urtea bitarteko legegintza-bilduma, \"Nuevo Diccionario de Legislaci\u00f3n\" (\"Legegintzako Hiztegi Berria\") izenburupean, aldaketak eta oharrak barne zituela, eta handik hamar urtera eguneratu zen berriro, kontzeptu eta ordenaziorako irizpide berriak aintzat harturik. Urtean buletin gehigarri bat ere ematen du argitara, indarrean dauden xedapen berriekin.\nBestalde, Espainiako Konstituzioa onartzearekin batera Epaitegi Konstituzionala sortu zelarik, \"Repertorio Aranzadi del Tribunal Constitucional\" (\"Epaitegi Konstituzionalaren Aranzadi Bilduma\") hasi ziren kaleratzen, epaitegi horrek emandako epaiak eta zenbait erabaki bildurik. Autonomiak sortu ondoren, eta lurralde-antolaketa berriaren eraginez sorturiko aniztasunaren aurrean nolabaiteko sistematizazioa lortzearren, erkidego bakoitzeko lege nagusiak bildu ziren erkidegoen errepertorioan, eta orobat egin zen 1986an Espainia Europako Erkidegoan sartu zenean Europako legediarekin; \"Repertorio de Legislaci\u00f3n de las Comunidades Europeas\" (\"Europako Erkidegoen Legedia\") argitaratu zen 1986an, eta 1994an \"Europar Batasuneko Legedia\" obrak hartu zuen haren lekua."}
{"id": "270404", "revid": "6327", "url": "https://eu.wikipedia.org/wiki?curid=270404", "title": "Aranzadi argitaletxea", "text": ""}
{"id": "270405", "revid": "512", "url": "https://eu.wikipedia.org/wiki?curid=270405", "title": "Luis S\u00e1nchez Polack", "text": "Luis S\u00e1nchez Polack (Izengoitia: Tip ; Valentzia, 1926ko uztailaren 22a - Madril, 1999ko otsailaren 8a) espainiar umorista eta antzezlea izan zen.\nBiografia.\nZortzi urte zituela, Madrila joan zen familiarekin, eta 1939an batxilergoa ikasten hasi zen, baina ez zuen amaitu. Zeramikako eskolan aritu zen zurgintza, zeramika eta antzerkia ikasten, eta antzezle izatea erabaki zuen. Luca de Tenaren \"De lo pintado a lo vivo\" (\"Margotutik bizirik dagoenera\") lanarekin egin zuen debuta. 1945ean Madrid Irratian sartu zen, eta han haurrentzako saio bat hasi zuen. Hamalau urtez aritu zen irrati horretan. Hantxe osatu zuen Tip y Top umore bikotea, Luis Collekin, oso ospetsu izan zen. Hiru film egin zituzten elkarrekin. 1961ean banandu egin ziren, eta Tipek bakarka jarraitu zuen. Ondoren, Jos\u00e9 Luis Collekin hasi zen saioak antolatzen, Tip y Coll bikote gisa. Bikote harekin ere arrakasta handia izan zuen, aurrekoarekin baino handiagoa. 1967. urtetik aurrera ekitaldi ugari izan zituzten, eta film bat egin zuten: \"La garbanza negra, en paz descanse\". Film horretan erabiltzen zituzten jantziak (etiketa-jantzi beltzak) izan ziren aurrerantzean beren ikuskizunetarako erabili zituztenak. 1969. urtearen hasieran Espainiako Telebistan \"Galas del s\u00e1bado\" saioa aurkezten hasi ziren. 70eko hamarraldiaren hasieratik, zortzi urtez, egunero aurkeztu zuten bere saioa Top-Less aretoan. 1979an Espainiako umorista nagusiak ziren. Tipek irratiko hainbat solasalditan parte hartu zuen, eta Telecinco kateko \"Este pa\u00eds necesita un repaso\" saioan ere aritu zen. 1997an Onda Cero irratian hasi zen, \"La br\u00fajula\" saioan, eta han \"Cuentos infantiles para personas de cierta edad\" atala aurkezten zuen.\n1998an eritasun larri bat zela-eta utzi zituen ekitaldiak. \"Pueblo\" egunkariaren Ospearen Saria eman zioten, eta baita Ondas saria ere. Zenbait liburu ere idatzi zituen: \"Cantares del M\u00edo Tip\" (1980) eta \"Santos varones\" (1995), eta Collekin batera, \"El libro de Tip y Coll\" eta \"Tipicoll spanish\"."}
{"id": "270406", "revid": "28807", "url": "https://eu.wikipedia.org/wiki?curid=270406", "title": "Tip", "text": ""}
{"id": "270407", "revid": "512", "url": "https://eu.wikipedia.org/wiki?curid=270407", "title": "Raif Dizdarevi\u0107", "text": "Raif Dizdarevi\u0107 (Fojnica, Bosnia, Jugoslaviako Erresuma, 1926ko abenduaren 9a) Jugoslavia ohiko politikaria da.\nBiografia.\nHamasei urterekin Titoren gerrilletan parte hartu zuen alemaniar eta italiarren aurka, Bigarren Mundu Gerran.\n1945ean Alderdi Komunistako kide egin zen, eta 1951. urtea arte Estatuko Segurtasun Batzordeko kide izan zen. Azken urte hartan Kanpo Arazoetako ministerioan hasi zen lanean, eta hurrengo hiru urteetan Enbaxadako Arazoetarako idazkari eta arduradun izan zen Bulgarian. 1956-1959 bitartean Sobietar Errepublika Sozialisten Batasuneko enbaxadako lehen idazkari izan zen. 1963an Txekoslovakiako enbaxadara bidali zuten, eta lau urtez aholkulari-lana bete zuen.\nJugoslaviara itzuli zenean, 1967an, Sindikatuen Konfederazioko Batzordeko idazkari izendatu zuten. 1972an diplomazia-lanetara itzuli zen, Kanpo Arazoetako federazioko idazkariorde gisa. Bi urtez kargu horretan aritu ondoren, Batzordeko Presidentetzako kide eta Bosnia-Herzegovinako Sindikatuen Konfederazioko Batzordeko presidente izan zen, 1978. urtea arte. 1975-1978 bitartean, gainera, Bosnia eta Herzegovinako Langileen Alderdiko eta Errepublikako Lehendakaritzaren Konfederazio Sozialistako kide izan zen. 1978-1982 bitartean Bosnia-Herzegovinako Errepublika Sozialistako presidentetza eskuratu zuen, eta Defentsa Nazionaleko Batzorde Goreneko presidente izan zen. Gainera, Jugoslaviaren Defentsarako Batzordeko kide izan zen 1978tik 1983ra. 1982an Jugoslaviako Elkarteen Federazioko kide izendatu zuten, eta presidente geroxeago. 1987. urtea arte Kanpo Arazoetako ministro izan zen, eta azken urte horretan Federazioko presidentetza eskuratu zuen, Hamdija Pozederac dimisioa ematera behartu zuen finantza-eskandaluaren ondoren. 1988ko maiatzean Jugoslaviako Batzar Federalak Jugoslaviako presidente izendatu zuen. Urtebete geroago Tito presidenteak ezarritako txandakatze-sistemaren arabera hala baitzegoen zehaztuta, Janez Drnov\u0161ek bosniar ordezkariak hartu zuen haren lekua.\nDizdarevi\u0107 Federazio jugoslaviarra elkartuta mantentzen saiatu zen, baina Jugoslaviako Gerrak hastean galdu zuen han zuen eragin politikoa. Aurrerago Sarajevon bizi izan da eta han argitaratu ditu bere oroitzapenak."}
{"id": "270409", "revid": "28807", "url": "https://eu.wikipedia.org/wiki?curid=270409", "title": "Raif Dizdarevic", "text": ""}
{"id": "270410", "revid": "56334", "url": "https://eu.wikipedia.org/wiki?curid=270410", "title": "Gustav Peichl", "text": "Gustav Peichl (Viena, Austria, 1928ko martxoaren 18a - Grinzing, Viena, 2019ko azaroaren 17a) austriar arkitektoa izan zen.\nBiografia.\nBere jaioterrian egin zituen lehenengo ikasketak, eta arkitekturakoak Clemens Holzmeister maisuarekin egin zituen, Wiener Akademie der bildenden K\u00fcnster akademian (1946-1957). 1973az geroztik akademia hartako irakaslea izan zen. Ikasketak amaitzear zela (1956) Roland Rainerrentzat jardun zuen lanean, baina bere estudioa zabaldu zuen handik gutxira.\nPeichlen lehenengo aldiko lanen artean azpimarratzekoak dira \"Afrium-Chule Krim\" (1962-1963) eta Hackingeko moja domingotarren komentua (1965-1967). Horizontaltasuna da lan horien ezaugarri nagusietako bat, 1930eko hamarraldiko Nazioarteko Estiloaren eragina zuela. 1965-1967 urteetan Vienan egindako Meidlingeko burutik gaixoak zeudenak sendatzeko zentroan arrazionalismoa eta estetika brutalista erabili zituen, eta bere karreran nabarmen agertu zen mekanizismoa iragarri zuen. Bereziki azpimarratzekoa da Vienako Diesterweggassen Eskola (1969-1978), osagai bereiziez osaturiko proiektu konplexu batean oinarritua eta ingurunea kontuan harturik eraikia.\nNazioarteko ospea 1969an lortu zuen, Austriako Irrati Telebistako estudioekin (ORTF). Vaduzko Arte Museoan (1977) berriro ere maisutasun handiz bateratu zituen arkitektura eta ingurunea, Aflenzko irrati-sateliteko estazioan bezala (1976-1979). Berlin-Tegeleko fosfatoak suntsitzeko plantan (1979-1985), berriz, bikain adierazi zuen proiektu industrial batek eskatzen duen ikuspegi tekniko funtzionala eta arkitektura-ahalmena, balio sinbolista handiko eraikin baten bidez.\nAzkenaldiko obretan testuinguruaren garrantzia azpimarratu zuen, adibidez Mannheimgo Teknikaren Museoan (1983), aita santuarentzako Heldenplatzeko agertokian (1983), Wienerbergeko Landvilla obran (1985), eta abarretan.\nPeichl izan zen mugimendu modernoko artista nagusietako bat, eta arkitekto gisa ez ezik, ospe handia lortu zuen \"Ironimus\" ezizenez egindako karikatura politiko eta sozialekin. Haren azken lanetako bat Krems-eko Karikatura Museoa izan zen (2000-2001)."}
{"id": "270411", "revid": "512", "url": "https://eu.wikipedia.org/wiki?curid=270411", "title": "Theodor Seuss Geisel", "text": "Theodor Seuss Geisel (Springfield, Massachusetts, 1904ko martxoaren 2a - San Diego, Kalifornia, 1991ko irailaren 24a) haur-literaturako idazle estatubatuarra, argitaratzailea eta irudigilea izan zen. Geiselen lanak oso ezagunak dira Estatu Batuetan, batez ere, bere bertsoetan tartekatzen duen umore apetatsu jostalariarengatik eta liburuak apaintzeko egiten dituen marrazki alai exotikoengatik.\nBizitza.\nArtista gisa bere kasa ikasi zuen. Hamar bat urtez karikaturak marrazten lan egin ondoren, 1937an, haurrentzako lehenengo liburua kaleratu zuen: \"And to Think That I Saw It on Mulberry Street\", Doctor Seuss izengoitiaren azpian. Testu haren xalotasunak eta umore biziak berehalako arrakasta eman zion. Handik gutxira, liburu gehiago argitaratu zituen, \"The King's Stilts\" (1939), adibidez; edota txori batek engainatuta arrautzaren gainean esertzen den harako elefante haren historia, \"Horton Hatches the Egg\" (1940). Bigarren Mundu Gerrako urteetan (1939-1945), haur-literatura utzita, zinemarako gidoiak (dokumentalak) idatzi zituen. Horien artean, aipagarria da \"Design for Death\", japoniar herriari eskainia, Akademiak saritua. Gerra bukatutakoan, atzera lotu zitzaion haurrentzako liburuak idazteari, eta laster argitaratu zuen liburu bat, \"McElligott's Pond\" (1947). Hurrengo hamarraldietan berrogei bat idatzi zituen guztira: \"Horton Hears a Who\" (1954), \"How the Grinch Stole Christmas\" (1957), \"The Cat in the Hat\" (1957), \"Green Eggs and Ham\" (1970), \"The Lorax\" (1971), \"The Butter Battle\" (1984)... Bestalde, marrazki bizidunetako pertsonaia bat sortu zuen, Gerald McBoing Boing, Akademiak saritua. Halaber, Pulitzer Sariaren aipamen berezia jaso zuen, bere bizitza osoa Estatu Batuetako haurrentzako liburu didaktikoak eta jostagarriak egitera buru-belarri emateagatik. Nolanahi dela ere, haren azkeneko liburuek arrakasta handia eta oso harrera ona izan zuten helduen artean ere, eta salduenetakoak izan ziren: \"You're Only Old Once\" (1986), \"Oh, the Places you'll Go!\" (1990)."}
{"id": "270412", "revid": "58701", "url": "https://eu.wikipedia.org/wiki?curid=270412", "title": "Sun Ra", "text": "Sun Ra \u2014jaiotza-izena: Herman Sonny Blount\u2014 (Birmingham, Alabama, AEB, 1914ko maiatzaren 22a - 1993ko maiatzaren 30a) musikagilea eta piano-jotzailea izan zen.\nBizitza.\nSun Raren gaztaroko daturik ez dago ia. 1935. urte inguruan John Fess Whatleyk zuzendutako orkestra batean aritu zen. 1930eko hamarraldiaren amaieran, \"Sonny Blount\" izenpean, moldaketak idatzi zituen, Chicagoko DeLisa klubean jo zuen, eta Wynonie Harrisen eta Joe Williamsen laguntzaile izan zen. 1946tik 1947ra bitartean, Fletcher Hendersonen orkestrako kide izan zen. 1947an disko bat grabatu zuen piano-jotzaile gisa Dukes of Swing taldearekin. 1950eko hamarraldian hirukote bat osatu zuen, eta berak asmatutako tresna elektroniko bat jotzen hasi zen.\n1956an Arkestra orkestra sortu zuen, urteen joanean hainbat izen izan zituena: Solar, Myth Science, Astro Infinity, Intergalactic Research, Astro Intergalactic Infinity, Outer Space eta abar. Orkestra horrekin ikuskizun berezia eskaintzen zuen, musika, argiak, testuen irakurketa eta abar nahasten zituena. Poliki-poliki nabarmenkeriaz betetako ikuskizunak antolatu zituen, eta Frantziako Barne Arazoetako ministro zen Raymond Marcellinek debekatu egin zituen orkestraren emanaldiak. Arkestra taldeak disko ugari grabatu zituen, berrehunen bat, baina disko horien zabalpena ez zen handia izan.\n1960ko hamarraldian Sun Rak New Yorken hartu zuen bizilekua, eta oso ezagun bihurtu zen free jazzaren inguruan. Jazz Composer\u00b4s Guild Associationaren lanetan parte hartu zuen, Greenwich Villagen jo zuen, eta bira bat egin zuen Kalifornian barrena. 1970eko hamarraldiaren amaieran Filadelfian hartu zuen bizilekua.\nHainbat filmetan ere parte hartu zuen: \"Cry of Jazz\" (Edward Bland, 1959), \"Free Jazz: Sun Ra\" (Jean-Michel Meurice, 1970), \"Jazz Concerto: Sun Ra\" (Luigi Costantini, 1976), \"Sun Ra: a Joyful Noise\" (Robert Mugge, 1980), \"Mister Ra\" (Franck Cassenti, 1983). \"Passing Through\" (Larry Clark) filmeko musika osatu zuen 1977an."}
{"id": "270413", "revid": "28807", "url": "https://eu.wikipedia.org/wiki?curid=270413", "title": "Herman Sonny Blount", "text": ""}
{"id": "270415", "revid": "119347", "url": "https://eu.wikipedia.org/wiki?curid=270415", "title": "Lanaren Konfederazio Orokorra (Frantzia)", "text": "Lanaren Konfederazio Orokorra edo CGT () Frantziako sindikatuen elkarte bat da. Limogesen sortu zen 1895an. Mugimendu sindikalaren erabateko autonomia aldarrikatu bazuen ere Amiensem 1905ean, CGT ezkerreko alderdien eta joera desberdinen arteko tirabiren mendean egon da. 2.000.000 kidek osatzen zuten 1920. urtean. Urte hartarako deitutako grebak arraskatarik izan ez zuela eta, anarkosindikalistek eta komunistek sindikatua utzi eta \"Conf\u00e9deration g\u00e9n\u00e9rale du travail unitaire\" (CGTU) sortu zuten (1921) eta Hirugarren Internazionalean sartu ziren 1923an.\n1936ko biltzarrean bat egin zuten berriz, eta CGTk bere egin zuen Frente Popularraren programa. 1940. urtean, Vichyko gobernu alemanen zaleak legez kanpo utzi zuen sindikatua. Gerra bukatu ondoren, komunistak geratu ziren sindikatuaren buru; horren ondorioz, anarkosindikalistek \"Conf\u00e9deration National du Travail\" delakoa (CNT) sortu zuten 1946an, eta erreformistek CGT-FO (\"Force Ouvri\u00e8re,\" 1948. urtean. 600.000 kide ditu gaur egun). CGT Frantziako lehen sindikatua da gaur egun: 1.600.000 kide ditu.\n1981. urtean CGT barruko tirabirak areagotu egin ziren. Bi idazkarik dimisioa aurkeztu zuten: sindikatuaren ekimenak PCF alderdiaren interesen mendekoak zirela adierazi zuten. Eta egoera horrek ez zuen onera egin 1981-1984 urteen bitartean gobernuan ministro komunistek parte hartu zuten garaian. 1982an Henri Krasucki Konfederazioko idazkari orokor izendatu zuten. Komunistek Fabiusen gobernuan parte hartzeari uko egin ziotenean, CGTk gogor egin zuen lehendakariaren eta lehen ministroaren politikaren kontra. 1985ean, Konfederazioa lanbide arteko ekimenen jardunaldi nazionalak antolatzen hasi zen berriz ere (1980az geroztik etenak). 1986an ikasleen mugimenduaren alde egin zuen, eta saiatu zen burdinbideko langileen greba sektore publikoetara eramaten. CGTk indar handia egin zuen Gizarte Segurantzaren alde 1987an. 1992an Henri Krasuckik Louis Vianneti utzi zion lekua."}
{"id": "270416", "revid": "46380", "url": "https://eu.wikipedia.org/wiki?curid=270416", "title": "Max Roach", "text": "Max Roach (Brooklyn, New York, 1924ko urtarrilaren 10a - Manhattan, New York, 2007ko abuztuaren 16a) estatubatuar bateria-jotzailea izan zen.\n1942an Clark Monroeren kabaretean jo zuen, Charlie Parkerrekin batera. 1944an Dizzy Gillespie ezagutu zuen, eta harekin Onyx Clubean lan egin zuen. Ondoren Benny Carterrekin Kaliforniara joan zen, baina 1945ean New Yorkera itzuli zen berriz ere. Hainbat grabazio egin zituen jazz-jotzaile handienekin, hala nola Coleman Hawkins, Fats Navarro, Charlie Mingus, Thelonious Monk, Bud Powell, Stan Getz, Lee Konitz, Sarah Vaughan, Flip Phillips, Tadd Dameron, Jay Jay Johnson, Miles Davis eta Charlie Parkerrekin. Azken horren boskoteko kide izan zen, eta harekin esku hartu zuen, 1949an, Parisko Pleyel jaialdian. Jazz at the Philharmonic taldearekin bira bat egin zuen Europan zehar, 1952an. Laukote bateko zuzendari izan ondoren, Howard Rumseyren taldean aritu zen Kalifornian. Garai horretan Clifford Brown tronpeta-jotzailea ezagutu zuen, eta harekin talde bikaina osatu zuen, harmoniaz betea. 1955 arte aritu ziren elkarrekin, taldekidea hil zen arte, hain zuzen ere. 1959an, konposizio-ikasketei ekin zien berriz ere. Bere emazte Abbey Lincolnekin arraza-bereizkeriaren kontrako musika suite bat idatzi zuen, \"We Insist! - Freedom Now\". 1962an, Duke Ellington eta Charlie Mingusekin \"Money Jungle\" diskoa grabatu zuen. 1973an perkusiozko talde bat sortu zuen: M\u00b4Boom. 1980ko hamarraldia arte lan egin zuen talde horrekin.\nMusikaren Teoria irakatsi zuen Massachusettseko Unibertsitatean, 1970eko hamarkadatik hasi eta 1990eko hamarkadaren erdialdera arte. Hainbat disko grabatu zituen, besteak beste, \"Memorial Charlie Parker\" (1947); \"The Immortal Charlie Parker\" (1948-1950); \"Clifford Brown \u00abCaravan\u00bb\" (1955); \"Remember Clifford\" (1955); \"Jazz in 3/4 Time\" (1957); \"Parisian Sketches\" (1960); \"Drums Unlimited\" (1966); \"The Loadstar\" (1977); \"Birth and Rebirth\" (1978); \"Pictures of France\" (1979); \"Collage\" (1984); \"To The Max!\" (1990-1991). Max Roach free jazz joeraren aitzindaritzat hartua da.\n1985ean, Nelson Mandela buruzagi hegoafrikarraren askatasunaren aldeko kontzertu-manifestu batean parte hartu zuen, beste musikari batzuekin batera."}
{"id": "270417", "revid": "46380", "url": "https://eu.wikipedia.org/wiki?curid=270417", "title": "Danielle Darrieux", "text": "Danielle Yvonne Marie Antoinette Darrieux ( ahoskatua; Bordele, Frantzia, 1917ko maiatzaren 1a \u2013 Bois-le-Roi, 2017ko urriaren 17a ) frantses antzezlea izan zen.\nBiografia.\nTxikitan biolontxeloa jotzen ikasi zuen eta kontserbatorioan aritu zen. Hamalau urte zituela, aldizkari batean atera zen film batean parte hartzeko iragarkiari erantzun, eta hala hasi zen Darrieuxen antzezle-karrera (\"La Bal\", 1931). Bost urtean hamabost film luze egin zituen, horien artean ezagunena, beharbada, L\u00e9o Joannonen \"Quelle dr\u00f4le de gosse!\" (1935, \"Zein mutiko barregarria!\") izan zen.\nBaina Darrieuxek ez zuen paper arinetan gelditu nahi, eta \"Mayerling\" (1963) lanean, Vetsera kondesaren paperean, erakutsi zuen zirrara sortzen ere bazekiela. Bere senar Henri Decoin zinemagileak eman zizkion bere karrerako paperik onenak, \"Abus de confiance\" (1937, \"Gehiegizko konfiantza\") eta\" Retour \u00e0 l'aube\" (1938, \"Hasierara itzultzea\") melodrametan, eta \"Battements de coeur\" (1939, \"Bihotz taupadak\") eta \"Premier Rendez-vous\" (1941, \"Lehenengo hitzordua\") komedietan. Azken horretan abeslari ere izan zen. Eta erraztasun berarekin igaro zen tragediatik (\"Ruy Blas\", 1947), vaudevillera (\"Occupe-toi d'Am\u00e9lie\", 1949), eta espioi-filmera: \"L'Affaire Cic\u00e9ron\" (1951, \"Zizeron auzia\"). Hala ere, Darrieuxek paper garrantzitsuenak Max Ophulsen hiru filmetan egin zituen: \"La Ronde\" (1950, \"Erronda\"); \"Le Plaisir\" (1951, \"Atsegina\"); eta \"Madame de...\" (1953).\nDanielle Darrieuxek etenik gabe lan egin du: \"Le Rouge et le Noir\" (1954, \"Gorria eta Beltza\"); \"L'Amant de lady Chatterley\" (1955, \"Lady Chatterley-ren maitalea\"); \"Pot-Bouille\" (1957). Belaunaldi berrietako zinemagileak inspiratu ditu, batez ere Claude Chabrol (1962, \"Landru\"), Jacques Demy (\"Les Demoiselles de Rochefort\", 1966; \"Une chambre en ville\", 1982), Paul Vecchiali (1983, \"En haut des marches\"), Andr\u00e9 T\u00e9chin\u00e9 (1986, \"Le Lieu du crime\") eta Marie-Claude Treilhou (1990, \"Le Jour des rois\").\nAntzerkian ere lan egin du: \"la Robe mauve de Valentine\" (1963), \"Adorable Julia\" (1987), \"Harold et Maud\" (1995), eta baita telebistan ere. Haren azken lanetako bat Fran\u00e7ois Ozonen \"8 Femmes\" filmekoa izan da."}
{"id": "270418", "revid": "512", "url": "https://eu.wikipedia.org/wiki?curid=270418", "title": "Manuel Vicent", "text": "Manuel Vicent (La Vilavella, 1936ko martxoaren 10a) espainiar idazlea da.\nKazetaritza (\"El Pa\u00eds\" egunkariarentzat idatziz), narratiba (eleberriak eta kontakizun laburrak), eta saiakera landu ditu, batez ere. Narrazioen artean aipagarriak dira \"Pascua y naranjas\" (1966, \"Pazkoa eta laranjak\"); \"El resuello\" (1966, \"Arnas hotsa\"); \"El anarquista coronado de adelfas\" (1979, \"Heriotzorriz koroatutako anarkista\"); \"\u00c1ngeles o ne\u00f3fitos\" (1980, \"Aingeruak edo neofitoak\"); \"Balada de Ca\u00edn\" (1987, \"Cainen balada\"); \"No pongas tus sucias manos sobre Mozart\" (1995, \"Ez jarri esku zikinok Mozartengan\"); \"Villa Valeria\" (1996); etab. Haren ipuinik onenak \"Los mejores relatos de Manuel Vicent\" (1997, \"Manuel Vicenten kontakizun onenak\") liburuan argitaratu dira. Fikziozko obrez gainera, saiakera eta bidaia-liburuak ere idatzi ditu, eta kazetetan argitaratutako artikuluen bildumak osatu ditu. Ez-fikziozko obra narratiboan hauek ditu lanik aipagarrienak: \"Garc\u00eda Lorca\" (1969); \"H\u00e1gase dem\u00f3crata en diez d\u00edas\" (1976, \"Egin zaitez demokrata hamar egunetan\"); \"Retratos de la transici\u00f3n\" (1981, \"Trantsizioko erretratuak\"); \"Inventario de oto\u00f1o\" (1983, \"Udazkeneko inbentarioa\"); \"Cr\u00f3nicas parlamentarias\" (1984, \"Legebiltzarreko kronikak\"); \"Daguerrotipos\" (1984, \"Dagerrotipoak\"); \"La carne es yerba\" (1985, \"Haragia belarra da\"); \"Ulises, tierra adentro\" (1986, \"Ulises, lur barruan\"); \"Arsenal de balas perdidas\" (1988, \"Galdutako balen tegia\"); \"Cr\u00f3nicas urbanas\" (1990, \"Hiriko kronikak\"); \"Por la ruta de la memoria\" (1992, \"Memoriaren bideetan barrena\"); \"Contra para\u00edso\" (1993, \"Paradisuaren aurka\"); \"A favor del placer\" (1993, \"Plazerraren alde\"); \"La escritura\" (1993, \"Idaztea\"); \"Del Caf\u00e9 Gij\u00f3n a \u00cdtaca\" (1994, \"Gijon kafetik Itakara\"); \"Nicolas Muller, photographe\" (1995). 1998an, \"El Pa\u00eds\" egunkarian argitaratutako artikuluen bilduma bat argitaratu zuen, \"Las horas paganas\" (\"Ordu paganoak\") izenburuarekin. 1999ko martxoan Alfaguara Saria jaso zuen \"Son de mar\" (\"Itsas hotsa\") eleberriarengatik.\nVicent idazlea izateaz gain, arte-galerista ere bada; zaletasun handiarekin egiten duen lana da."}
{"id": "270419", "revid": "336", "url": "https://eu.wikipedia.org/wiki?curid=270419", "title": "David Hare", "text": "David Hare (St Leonards-on-Sea, Ekialdeko Sussex, Ingalaterra, 1947ko ekainaren 5a) britainiar antzerkigile eta zuzendaria da. Antzerki lan asko idatzi ditu, eta lan horietako askotan gogor kritikatu du britainiar gizartea.\nBiografia.\nIngeles filologiako ikasketak egin zituen Cambridgen. Ikasketak bukatuta, zinema konpainia batentzat lan egin zuen eta antzerki talde ibiltari eta esperimental bat sortu zuen: \"Portable Theatre Company\". Aldi berean Royal Court Theatren lan egin zuen, literatura zuzendari gisa (1969-1970) eta antzerkigile gisa (1970-1971). 1972an \"Portable Theatre Company\" konpainiak porrot egin zuelarik Notthingham Playhousen hasi zen lanean antzerkigile gisa. Gero beste antzerki talde bat sortu zuen, David Aukin eta Max Stafford-Clarkekin batera: \"Joint Stock Theatre Group\". Talde horretako zuzendari izan zen 1975-1980 bitartean.\nLanak.\nHareren antzerki lanetako askok eduki politiko handia dute, eta Bigarren Mundu Gerraren ondoko ingeles gizartea kritikatzen dute. Pertsonaiak ere, askotan, mundu postmodernoak desliluratu edo usteldutakoak dira. Halaber, askotan azaltzen ditu bere lanetan sexu errepresioa eta instituzio tradizionalen hustasuna. \"Racing Demon\" lanean adibidez, Ingalaterrako Elizaren hutsaltasuna eta hipokrisia salatu zituen apaiz homosexual baten pertsonaiaren bitartez. Antzerki lan aipagarrienak dira:\nAntzerkia ez ezik zinema ere landu du. 1982an Greenpont Films konpainia sortu zuen eta \"Wetherby\" (1985) eta \"Strapless\" (1989) filmak idatzi eta zuzendu ditu. \"Plenty\" (1985), \"Paris by Night\" (1989), eta \"Damage\" (1992) filmak ondu ditu, eta 1993an \"The Secret Rapture\" zinemara moldatzen lagundu zuen."}
{"id": "270422", "revid": "90204", "url": "https://eu.wikipedia.org/wiki?curid=270422", "title": "Christopher Fry", "text": "Christopher Fry, jaiotza-izenaz Arthur Hammond Harris (Bristol, Ingalaterra, 1907ko abenduaren 18a - Chichester, Sussex, Ingalaterra, 2005eko ekainaren 30a), ingeles antzerkigilea izan zen.\nBiografia.\nIrakasle gisa lan egin zuen Limpsfieldeko eskola batean 1928-1931 bitartean. 1932an Tunbridge Wells Repertory Players antzezle-eskolako zuzendari egin zuten, eta kargu hartan iraun zuen 1935 arte; 1939-1940 eta 1945-1946 urte-bitarteetan Oxford Playhouseko zuzendaria izan zen. Londresko Arts Theatre Clubeko zuzendari bisitari (1946) eta antzerkigile gisa ere jardun zuen.\nXX. mendearen lehen erdian antzerkigintza errimatuaren pizkundearen aitzindarietako bat izan zen; Elisabet I.a erreginaren agintaldiko antzerki-tradizioari jarraitu zion idazle ospetsuenetako bat izan zen. Haren antzerki-lan gehienak antzinako gaietan oinarrituak dira, baina ez dute esanahirik galdu; era berean, T. S. Eliot idazlearen eragina ere nabarmena du. Fry bere komedia poetikoengatik da, batez ere, ezaguna.\nIdazle gisa 1948an lortu zuen ospea, \"The Lady's Not for Burning\", Erdi Aroan giroturiko komedia ironikoaren estreinaldiarekin. Aipagarriak ditu, orobat, \"The Boy with a Cart\" (\"Mutila orgarekin\"), 1950ean estreinatua Londresen, eta erlijio-gaiak oinarri zituela idatzitako \"A Sleep of Prisoners\" (1951, \"Presoen loa\") eta \"The Dark Is Light Enough\" (1954, \"Gaua nahikoa argia da\"). Lan haiek argitaratu ondoren, urteak eman zituen itzulpenak egiten (frantsesetik batez ere), harik eta \"A Yard of Sun\" idatzi zuen arte (1970ean antzeztu zen). Hainbat film epikotan lan egin zuen, besteak beste, \"Ben-Hur\" (1959) eta \"Barabbas\" (1962) filmetan. Telebistarako ere idatzi zuen, \"The Bront's of Haworth\" (1973), lau antzerkiz osaturiko saila, adibidez. Azken obren artean azpimarratzekoak dira: \"Can You Find Me: a Family History\" (1978, \"Bila iezadazu familiako istorio bat\"), bere familiaren kronika; \"Death Is a Kind of Love\" (1979, \"Heriotza maitasun mota bat da\") eta \"Charlie Hammond's Sketch Book\" (1980, \"Charlie Hammonden Sketchak\")."}
{"id": "270423", "revid": "28807", "url": "https://eu.wikipedia.org/wiki?curid=270423", "title": "Arthur Hammond Harris", "text": ""}
{"id": "270424", "revid": "56334", "url": "https://eu.wikipedia.org/wiki?curid=270424", "title": "Georges Charpak", "text": "Georges Charpak (D\u0105browica, Polonia, 1924ko abuztuaren 1a - Paris, Frantzia, 2010eko irailaren 29a) fisikaria eta irakaslea izan zen. Fisikako Nobel saria irabazi zuen 1992an, partikula subatomikoak atzemateko asmatu zituen tresnei esker.\nBizitza.\nJatorriz poloniarra, zazpi urte zituela Parisa aldatu zen familiarekin. Parisko Saint Louisen eta Montpellier Institutuan egin zituen ikasketak. Bigarren Mundu Gerran Parisko Meatzaritza Eskolan ikasi zuen, baina Frantziako Erresistentziarentzat lan egin zuen, eta atxilo hartu zuten 1943an; kontzentrazio-esparru batean eduki zuten 1945. urte arte.\n1946an, aske gelditu zen eta frantses hiritartasuna hartu zuen. Ikerketa-lanak 1948an hasi zituen, Frantziako Zientzia Ikerketarako Gunean (Centre National de la Recherche Scientifique, CNRS), eta 1959an fisikari iraunkor izendatu zuten Ikerketa Nuklearretarako Europako Biltzarrean (Conseil Europ\u00e9en pour la Recherche Nucl\u00e9aire, CERN). 1984 urteaz geroztik, Parisko Fisikako eta Kimikako Goi Mailako Eskolako irakaslea zen; Estatu Batuetako Akademia Nazionaleko kidea eta, 1985etik aurrera, Frantziako Zientzien Akademiako kidea ere bazen, besteak beste. Charpakek fisika nuklearraren alorreko lanak egin zituen, hasieran batez ere, eta geroago energia handiko partikulen alorra landu du bereziki.\nBeste zenbait sariren artean, Fisikako Nobel saria irabazi zuen 1992an, partikula subatomikoak atzemateko asmatu zituen tresnei esker, bereziki hari anitzeko ganbera proportzionalari esker. Charpakek partikula subatomikoak detektatzeko landutako sistema horren bidez, aldi berean diharduten bilioika partikularen artean ikertzailearen interesekoak diren partikulen arteko elkarreraginak azter daitezke, ordenagailu bidez. Partikulen fisikan hainbat aurkikuntza egiteko baliagarria izan da haren lana, besteak beste oinarrizko partikula asko aurkitzeko, eta erabilera praktikoari dagokionez, gero eta gehiago erabiltzen ari da biologian eta medikuntzan: besteak beste, X izpien bidez irudi hobeak hartzeko aukera ematen du eriari erradiazio gutxiago igorriz, eta litekeena da minbiziaren kontrako sendabideak aurkitzeko baliagarria izatea.\nFrantzian, Charpak energia nuklearraren aldekoa izan zen."}
{"id": "270425", "revid": "65203", "url": "https://eu.wikipedia.org/wiki?curid=270425", "title": "Gianfranco Baruchello", "text": "Gianfranco Baruchello (Livorno, 1924ko abuztuaren 29a - Erroma, 2023ko urtarrilaren 14a) italiar marrazkilari, idazle eta zinemagilea izan zen.\nZuzenbideko ikasketak egin zituen, eta oso gazte zela gai biokimikoen lantegi bat sortu zuen. Negozioa ondo baino hobeto bazihoan ere, 1959an erabat utzi eta pinturari ekin zion bete-betean. Lehenengo aldia esperimentazio-aldia izan zen: berniz beltz bat erabiltzen zuen oihal zuri baten gainean, eta osagai gisa ataletan banatutako turbina elektriko bat erabili zuen: \"Image-stimulation\", \"Entit\u00e9 hostile\", etab. 1962-1963 urteetan, liburu- edo egunkari-pilak zuriz pintatzen zituen. New Yorken egin zuen lehenengo erakusketarako (1964) irudizko makinen marrazki-multzoa osatu zuen plexiglas-xaflak elkarren gainka jarriaz. Zoria erabili zuen ondorengo aldian, neurri txikiko irudietan; alboan idatzi batzuk zituztela, alor guztietako gaiak lantzeko aukera ematen zioten. Ondoren bere ametsak grabatu zituen, eta abangoardiako italiar idazleengana hurbildu zen: \"Abenturak plexiglaseko armairuan\" (1968). 1964tik aurrera, \"La Verifica incerta\" lanarekin bere lan egiteko modua erakusten du. Hondaturik zeuden 150.000 film metro erabili zituen, eta lan horren bidez biluzik uzten zuen Hollywoodeko zinemaskopea, behin eta berriro ematen baitzituen zinema horren estereotipoak. 1968an Artiflex asmatu zuen, industria-elkarteen prozedurak imitatzen dituen elkartea hain zuzen. Horretarako egunkarietan publizitatea egiten zuen; asmoa zen antzerki-paketeak (gauza bitxienekin beteta) bidaltzea eskatzen zutenei; haiei eskatzen zien kapital txikiak emateko eta diru horrekin Pekingo kaleetan pistatxoak banatzeko makina bat jarriko zela. 1982an Stravinskiren \"Urretxindorra\" lanaren dekorazioa osatu zuen Milango Scala antzokirako. \"Sentito vivere\" (1978) liburuan, bere burua adarbakartzat hartzen du, eta prosazko berrogeita bi poemen bidez berak pintatu ahal izango zituen koadroak deskribatzen ditu. Erroman bizi zen, eta han lan egin zuen."}
{"id": "270427", "revid": "512", "url": "https://eu.wikipedia.org/wiki?curid=270427", "title": "Nicol\u00e1s Sartorius", "text": "Nicol\u00e1s Sartorius \u00c1lvarez de las Asturias (Donostia, ) espainiar politikari eta legelaria da. Zuzenbide ikasketak egin zituen. 1959an Frente de Liberaci\u00f3n Popular (FELIPE)-ko kide egin zen eta geroxeago Espainiako Alderdi Komunistakoa. 1962-1970 bitartean bost aldiz sartu zuten kartzelan Erregimenaren aurkako ekintzetan parte hartzeagatik. Marcelino Camachorekin batera Comisiones Obreras (CCOO) sindikatua sortu zuen, eta sindikatuko kide izan zen 1981 arte. Alderdi Komunistako kide gisa, Batzorde Nagusiko kide hautatu zuten 1970ean, eta 1978an, Alderdiaren IX. Batzarrean, Batzorde Nagusiko, Batzorde Exekutiboko eta Exekutiboaren Batzorde Iraunkorreko kide.\n1981ean Espainiako Alderdi Komunistako lehen idazkari izendatu zuten, baina hurrengo urtean Alderdian izan zen krisian karguaren dimisioa eman zuen, Santiago Carrillorekin batera. 1986ko Espainiako hauteskunde orokorretan Izquierda Unida koalizioko diputatu hautatu zuten; 1989an, diputatu ez ezik, Alderdiko bozeramaile izendatu zuten. Kongresuan, Diputazio Iraunkorreko eta Ekonomia, Merkataritza eta Ogasun, Justizia eta Barne Arazoetako batzordeetako kide hautatu zuten, eta Arartekoaren Batzordeko kide, halaber. 1992an dimisioa eman zuen, Izquierda Unidako lehendakaritzak markatzen zuen ildoarekin bat ez zetorrelako.\nAlderdi Sozialistarekin bat eginez, Maastrichteko Itunaren atxikimenduaren aldekoa zen. Azkenean, Sartoriusek, Cristina Almeidak eta Pablo Castellanosek, koalizioak agindutakoaren kontra, Maastrichteko Itunaren aldeko botoa eman zuten Legebiltzarrean, eta horrek krisi handia sortu zuen. Hirurok \"Nueva Izquierda\" korrontea sortu zuten. Nueva Izquierdako ordezkarien eta Izquierda Unidako zuzendaritzaren arteko desadostasunek politikaren lehen lerrotik eta zuzendaritzatik urrunarazi zuten. Artikulu asko argitaratu ditu egunkarietan, eta baita zenbait liburu ere, hala nola \"El resurgir del mundo obrero\" (\"Langile-munduaren birsortzea\"). Azken lan nagusia \"El final de la dictadura. La conquista de la democracia en Espa\u00f1a\" saiakera da (2007)."}
{"id": "270428", "revid": "336", "url": "https://eu.wikipedia.org/wiki?curid=270428", "title": "Robert Maxwell", "text": "Robert Maxwell, jaiotza-izenez Jan Ludvick Hoch (Solotvyno, Txekoslovakia, 1923ko ekainaren 10a - itsasoan, 1991ko azaroaren 5a) britainiar argitaratzaile, politikari eta hedabideen alorreko negozio-gizona izan zen, jatorriz txekiarra.\nBiografia.\nFamilia judu batean sortu zen. Bigarren Mundu Gerra hasi zenean, Budapestera aldatu zen, eta han jardun zuen lanean. Hezkuntza formalaren alorrean ikasketak egiteko aukera handirik ez zuen izan, baina hizkuntzetarako erraztasun handia zuen, eta bederatzi hizkuntza ikasi zituen.\nNazien esetsaldiaren eraginez, Budapestetik ihes egin behar izan zuen (bere familiako kide gehienak nazien sarraskietan hil zituzten), eta britainiar gudarostean sartu zen; orduan aldatu zuen izena, soldadu sartzen ziren iheslariei hala eskatzen baitzitzaien. Gerra amaitu zenean, argitaletxe bat sortu zuen Pergamon, eta ospe handia eskuratu zuen Britainia Handiko argitalpen zientifikoen alorrean. Politikagintzan 1959an hasi zen, Alderdi Laboristako hautagai gisa; legebiltzarreko kide izendatu zuten, 1964an, eta horretan jardun zuen 1970 arte. Hurrengo urtean, ekonomia-porrotetik libratu zuen British Printing Corporation konpainia, Britainia Handiko aldizkari- eta egunkari-argitaratzaile handia, eta Maxwell Communications Corporation izena hartu zuen. 1984an Mirror Group Newspapers konpainiaren lehendakari izendatu zuten, handik hiru urtera \"London Daily News\" egunkaria sortu zuen eta \"The European\" 1990ean.\n1990erako munduko komunikabide-inperiorik handienetakoa zuen bere esku, Britainia Handiko komunikabideak ez ezik, Estatu Batuetako argitaletxeak eta telebista-produkziokoak eta zinema-filmenak bildurik inperio horretara. Baina bere negozioek ez zioten etekin handirik ematen, eta bere ondasunak saltzen hasi zen 1991n. Urte hartan bertan desagertu zen, bere itsasontzian zihoala, eta bere gorpua Kanariar uharteen inguruan aurkitu zuten. Hil zenean bere korporazioak 400 milioi librako zorra zuen, gutxi gorabehera."}
{"id": "270430", "revid": "28807", "url": "https://eu.wikipedia.org/wiki?curid=270430", "title": "Jan Ludvick Hoc", "text": ""}
{"id": "270431", "revid": "512", "url": "https://eu.wikipedia.org/wiki?curid=270431", "title": "Emilio Adolfo Westphalen", "text": "Emilio Adolfo Westphalen (Lima, Peru, 1911ko uztailaren 15a - 2001eko abuztuaren 17a) perutar poeta eta kritikaria izan zen.\nXavier Abril eta C\u00e9sar Mororekin batera, 1930 ondoko urteetan, Andr\u00e9 Bretonek sortutako mugimenduaren eraginpean, Peruko poesia berritu zuen talde surrealistako kidea izan zen.\nBiografia.\nLetretako ikasketak egin zituen, Limako San Marcos Unibertsitatean. Ikasketak amaitu eta berehala argitaratu zituen bere lehen poema-bildumak: \"Las \u00ednsulas extra\u00f1as\" (1933, \"Irla bitxiak\") eta \"Abolici\u00f3n de la suerte\" (1935, \"Zortearen abolizioa\").\n1939an \"El uso de la palabra\" literatura-aldizkari surrealistak argitaratu zuen ale bakarraren zuzendaria izan zen. Bi aldi desberdinetan Peruko kultura-aldizkari nagusietako biren zuzendari izan zen: \"Las moradas\"ena 1947tik 1949ra bitartean eta \"Amaru\"rena 1967tik 1971ra bitartean. Halaber, \"Revista Nacional de Cultura\" aldizkariaren arduradun izan zen 1964tik 1966ra bitartean.\n1949an New Yorkera joan zen bizitzera, eta Nazio Batuen Erakundean itzultzaile gisa lan egitera. 1957tik 1963ra bitartean, Erroman bizi izan zen, itzultzaile gisa han ere, Nazio Batuetako Elikadura eta Nekazaritzako Erakundearen (FAO) zerbitzura. Perura itzuli zenean, Kolon aurreko Ameriketako arteko irakasle izan zen. Gero, diplomatiko gisa lan egin zuen Lisboan eta Mexikon.\nBere obran, surrealismoaren eraginaz gainera, abangoardiako beste idazle batzuen eragina ere nabari da: Pound, Eliot, Rilke, garai hartako mexikar idazleak eta abar.\nLan nagusiak: \"Bajo las zarpas de la quimera. Poemas 1930-1988\" (1991, \"Irudipenaren atzaparretan. 1930etik 1988ra bitarteko poemak\"), bere aurreneko bi liburuen eta \"Arriba bajo el cielo\" (1982, \"Goian zerupean\") obraren bilduma; \"M\u00e1ximas y m\u00ednimas de sapiencia pedestre\" (1982, \"Oinezko jakituriaren maximak eta minimak\"); \"Nueva serie\" (1984, \"Sail berria\"); \"Belleza de una espada clavada en la lengua\" (1986, \"Mihian sartutako ezpata baten edertasuna\"); \"Ha vuelto la diosa Ambarina\" (1988, \"Ambaria jainkosa itzuli da\")."}
{"id": "270432", "revid": "46380", "url": "https://eu.wikipedia.org/wiki?curid=270432", "title": "Sidney Janis", "text": "Sidney Janis (Buffalo, New York, Ameriketako Estatu Batuak, 1896ko uztailaren 8a - New York, 1989ko azaroaren 23a) arte-bildumagilea izan zen.\nBiografia.\nFamilia aberatsean jaio zen. 1920an New York hirian kokatu zen, eta bere garaiko artea ezagutzen eta abangoardia jaio berrien historiaz gogoeta egiten hasi zen. Fauvismoa, kubismoa, futurismoa, abstrakzioa eta surrealismoa aztertu zituen sormen artistikoaren bide posibleak sumatu nahirik. Aldi berean, bilduma bat egitea erabaki zuen, eta 1926an hasi zuen, Parisen Kahnweilerri erosi zizkion Henri Matisseren eta Juan Grisen margolan banarekin. Oso denbora laburrean, arte modernoaren margolari garrantzitsuenen lan-multzo bikaina bildu zuen (Picasso, Mondrian, L\u00e9ger...), eta XX. mendeko estatubatuar arte-bildumagileetan lehenetakoa izan zen. Itzal handia lortu zuen, eta 1934tik 1948ra bitartean, New Yorkeko Arte Modernoaren Museoko batzorde aholku-emailearen kide izan zen. Bitarte horretan, Picassoren \"Gernika\" MoMAra eramateko txostena egin zuen, eta estatubatuar artisten belaunaldi berriak babestu zituen. Bere emazte Harrietekin batera, oso lan garrantzitsua idatzi zuen, \"Abstract and surrealist Art in America\" (\"Arte abstraktua eta surrealista Ameriketan\"), eta bera izan zen Pollocken, Rothkoren, Albersen, Hofmannen eta abarren inguruko gogoeten aitzindaria.\n1948an arte-galeria bat zabaldu zuen New Yorken, Ameriketako artearen nortasunaren alde egiteko. Bere erakusketetan historia eta berritasuna batu zituen: Les Fauves (1950), Henri Rousseau (1951), Dada (1953), eta Futurism (1954); Pollocken sei erakusketa 1952tik 1958ra bitartean, eta De Kooning, Kline, Rothko, Guston, Gottlieb eta Baziotesen ingurukoak. Baina bere galeriaren historian New Realists erakusketa izan zen ziur asko garrantzitsuena, 1962an, pop art joerari eskainia. 1967an Sidneyk eta Harrietek beren bildumaren ehun bat lan New Yorkeko Arte Modernoaren Museoari eman zizkioten. 1970etik aurrera, seme-alaben esku utzi zuen galeria."}
{"id": "270434", "revid": "512", "url": "https://eu.wikipedia.org/wiki?curid=270434", "title": "Henk Badings", "text": "Henk Badings (Bandung, Indonesia 1907ko urtarrilaren 17a - Maarheeze, 1987ko ekainaren 26a) herbeheretar musikagilea izan zen.\nBiografia.\n1915ean Herbehereetan hartu zuen bizilekua. Autodidakta izan zen, musika-ikasketei dagokionez. Ingeniaritza-diploma atera zuen, eta paleontologia eta geologia ikerketak egiten hasi zen Balkanetan, 1931. urtean. Ondoren, Herbehereetara itzuli zen, eta musikari ekin zion bete-betean. 1941ean Hagako Kontserbatorioko zuzendari izendatu zuten. Liberazioaren garaian, kargu ofizial guztiak kendu zizkioten, Okupazioak iraun zuen bitartean, alemaniarren aldeko jarrera izan zuelako. Hala, musikagile independentearen bideari ekin zion, eta akustikaren eta elektronikaren alorrean aritu zen, batez ere.\n1960. urtera arte ez zuen funtzio ofizialik bete. Badingsen obrak hiru aldi elkarren oso desberdin ditu. 40ko hamarraldiaren hasiera arte, erromantizismotik abiatutako hizkuntza erabili zuen, eta forma klasikoak errespetatu zituen: 1. eta 3. sinfoniak, bariazio sinfonikoak 1936; 1. kontzertua pianorako, 1939; \"Apokalipsia\" oratorioa, 1940. Ondorengo aldian bere lanetako osagaiek politonalitateari eta idazketa-sistema simetrikoari utzi zieten lekua; aldi berean, musika modalari buruzko arreta sortu zitzaion: Pianorako 2tik 6ra bitarteko sonatak, Harizko 3. laukotea, 1944; 5. sinfonia, 1948; 6. sinfonia, 1954; Bi biolinerako 1. kontzertua, 1954. 1952. urtetik aurrera akustikaren eta elektronikaren inguruko ikerketak egin zituen: lehenbizi musika erabat elektronikoa zen. 1954. urtean Italia saria irabazi zuen irratirako osatu zuen \"Orestes \"operarekin. Handik bi urtera, ballet erabat elektronikoa sortu zuen, \"Asterion\". 1959. urtean \"Salto mortale\" operarekin Salzburgoko telebisten elkarteko nazioarteko lehiaketan irabazle irten zen. Abesbatzen alorrean eman zuen Badingsek zuen onena: \"Te Deum\" (1962), \"Pasioa San Markoren arabera\" (1970-1971) eta \"Ballade van de bloeddorstige Jager\" oratoria (1971)."}
{"id": "270435", "revid": "56334", "url": "https://eu.wikipedia.org/wiki?curid=270435", "title": "Luis Pastori", "text": "Luis Pastori (La Victoria, Aragua; 1921eko abuztuaren 25a - Caracas, 2013ko irailaren 16a) venezuelar kazetari, politikari eta ekonomista izan zen. Ekonomia-zientzietako ikasketak egin zituen Venezuelako Unibertsitate Zentralean. Ordurako literatura-lan batzuk egina zen: berak sortu eta gidatzen zuen \"Compa\u00f1\u00eda Espaguetti\" taldearentzat antzerki-lanak moldatu eta egokitu zituen, besteak beste. Hala, ekonomia-ikasketak egiten aritu zen bitartean, \"Banco Central de Venezuela\"n (Venezuelako Banketxe Nagusia) hasi zen lanean (banketxeko lehendakariorde izatera iritsi zen), eta poesia lantzen hasi zen. 1942an argitaratu zuen bere lehen lana, poesia-bilduma bat, arrakasta handikoa: \"15 poemas para una mujer que tiene 15 nombres\" (\"15 poema 15 izen dituen emakume batentzat\"). Zenbait sari irabazteak adoreturik, beste bertso-bilduma bat argitaratu zuen 1945ean: \"Poemas del olvido\" (\"Ahanzturaren poemak\"). Handik aurrera urterik urte argitaratu zuen poema-bildumaren bat: \"Las canciones de Beatriz\" (1947, \"Beatrizen abestiak\"); \"Pa\u00eds del humo\" (1948, \"Kearen herria\"); \"Herreros de mi sangre\" (1949, \"Nire odolaren errementariak\"); \"Toros, santos y flores\" (1950, \"Zezenak, santuak eta loreak\"); \"Tallo sin muerte\" (1950, \"Zurtoin heriotza gabea\"); \"Palabras de otros a\u00f1os\" (1950, \"Beste urteetako hitzak\"); \"Aire de soledad\" (1959, \"Bakardade haizea\"); \"Eleg\u00eda sin fin\" (1962, \"Amaierarik gabeko elegia\"); \"Trompos y testimonios\" (1964, \"Zibak eta lekukotasunak\"); \"Definitivamente enamorado: Poemas\" (1965, \"Betiko maitemindua\"); \"Trofeos de casa\" (1969, \"Etxeko trofeoak\"); \"Sinrazones\" (1983).\n1968an \"Academia Venezolana de la Lengua\"ko (Venezuelako Hizkuntza Akademia) kide hautatu zuten, eta Akademiako zuzendaria izatera iritsi zen. Bestalde, garrantzi handiko karguak bete zituen administrazio publikoan; Kulturako ministroa izatera iritsi zen Luis Herrera Campins (1979-1983) lehendakariaren agintaldian. Ekonomista gisa, \"Banco Central de Venezuela\"n zuzendariorde izateaz gainera, \"Revista de Econom\u00eda Latinoamericana\" aldizkari ospetsuaren zuzendaria izan zen."}
{"id": "270436", "revid": "46380", "url": "https://eu.wikipedia.org/wiki?curid=270436", "title": "Pierre de Ronsard", "text": "Pierre de Ronsard (La Possonni\u00e8re jauregia, Couture-sur-Loir, 1524ko irailaren 11 - Saint-Cosme priore etxea, Turena, 1585eko abenduaren 27a) frantses poeta izan zen.\nBizitza eta lanak.\nFamilia noble bateko semea zen, eta erregearen gortean sartu zen morroi, 1536an. Eskozian eta Alsazian barrena bidaiatu zuen, baina, gorreriak jota, albo batera utzi behar izan zituen diplomazian jarraitzeko asmoak, eta literatura idazten hasi zen. Parisko Coqueret eskolan sartu zen, eta hainbat ikaskiderekin batera, Joachim du Bellayrekin, besteren artean, 1550. urtetik aurrera \"La Pl\u00e9iade\" izenaz ezagutu zen poeta-taldea sortu zuen. Talde berri horren xede nagusia frantsesezko literatura-mota berri bat sortzea zen, idazle greko-latinoengan oinarritua.\nRonsarden lehen poesia-bildumari (1550, \"Odak\") Horazio erromatarraren eragina igarri zaio, eta bigarren literatura-lanean (1552, \"Maitasunak\") argi utzi zuen italiar lirikarekiko mendekotasuna. \"Les Meslanges\" (1555, \"Denetarik\") eta \"Continuation des amours\" (1555, \"Maitasunen jarraipena\") poesia-bildumetan agertu zuen benetako izaera eta sentiberatasun berezia. 1555etik 1556ra bitartean idatzi zuen \"Himnes\" (\"Himnoak\") bilduman, berriz, gai filosofikoak, erlijiozkoak eta mitologikoak landu zituen.\nKarlos IX.ak gorteko olerkari izendatu zuen 1558an, eta Frantziako Erlijio GerrakErlijio Gerrak piztu zirenean, monarkiaren aldeko agertu zen Ronsard, \"Discours\" (1562-1563, \"Hitzaldiak\") lanaren bidez. Egilearen obrarik arnas handienekoa, \"La Franciade\", lehen lau kantak argitaratu ondoren alboratu zuen (1572). Karlos IX.a 1574. urtean hil zenean, bizitza publikotik erretiratu zen. \"Sonnets pour H\u00e9l\u00e8ne\" (1578, \"Helenari zuzendutako sonetoak\") sonetoak egileak bizitzari zion maitasun itzalezina agertu zuen, eta, agian, Ronsarden poesia-lanik ederrena da.\nHurrengo bi mendeetan hein batean baztertua izan bazen ere, frantziar molde klasizistaren sorreran garrantzia handia izan zuen. Kritikari erromantikoek Ronsarden obra dagokion mailara jaso zuten."}
{"id": "270437", "revid": "512", "url": "https://eu.wikipedia.org/wiki?curid=270437", "title": "Liana Badr", "text": "Liana Badr (Jerusalem, 1950 -) palestinar idazlea da.\nBiografia.\nFamilia abertzale batean sortu zen, eta Jerikon hazi zen. Familiarekin batera Jordaniara ihes egin behar izan zuen 1967ko palestinarren kontrako erasoen ondoren, eta handik Beirutera, 1970ean. Jordaniako Unibertsitatean hasi zituen ikasketak, baina bertan behera utzi behar izan zituen. Geroago Filosofiako eta Psikologiako doktoregoak eskuratu zituen Beiruteko Arabiar Unibertsitatean (Beirut Arab University), baina ezin izan zuen bukatu masterra, Libanoko Gerra zela eta. Boluntario gisa jardun zuen Palestinako emakumeen zenbait erakundetan, eta editore izan zen \"Al Hurriyya\" aldizkariaren kultura sailean. 1982az geroztik, palestinarrek Libanotik ihes egin behar izan zutenez gero, Damaskon, Tunisian eta Ammanen bizi izan zen, harik eta, 1994an, Palestinara itzuli zen arte. Literaturaren alorrean egindako lanaz gainera, Palestinako Kultura ministerioko Zinema eta Ikus-entzunezkoen saileko buru da, besteak beste.\nLehenengo eleberria, \"A compass for the sunflower\" (\"Konpasa eguzki-lorearentzat\"), 1979an eman zuen argitara. Harrezkero kontakizun laburren bildumak eta haurrentzako bost liburu eman zituen argitara 1980-1991 bitartean. Bere lanak hainbat hizkuntzatara itzuli dira. Oro har, emakumearen, gerraren eta erbestearen gaiak erabili ditu bere idazlanetan.\nEstiloari dagokionez, oso estilo lirikoa erabiltzen du, eta ordu arteko palestinar eleberrigile errealisten moldeak hautsi zituen lehen eleberriarekin. Lehen aipaturiko eleberriaz gainera, azpimarratzekoak ditu \"Maitasun eta jazarpenezko istorioak\" (1983) kontakizun-bilduma; \"Fakahani gaineko balkoia\" (1983), hiru eleberri biltzen dituen obra; \"Eguna nahi dut\" (1989); \"Ispiluaren begia\" (1991) eleberri epikoa, emakume palestinar iheslarien ahozko tradizioan oinarritua; \"Urrezko infernua\" (1991), eta \"Fadwa Touquan-ek kontatutako hitzen itzala\" (1996), Fadwa Touquan eleberrigilearekin izandako elkarrizketan oinarrituriko oroitzapen-liburua."}
{"id": "270438", "revid": "336", "url": "https://eu.wikipedia.org/wiki?curid=270438", "title": "Jean Fran\u00e7ois Lyotard", "text": "Jean Fran\u00e7ois Lyotard (Versailles, Frantzia, 1924ko abuztuaren 10a - Paris, Frantzia, 1998ko apirilaren 21a) frantses filosofoa izan zen.\nBiografia.\nFilosofiako lizentzia lortu zuen 1950ean, eta doktoregoa 1971n. Hamar urtez filosofiako irakasle izan zen bigarren mailako hezkuntzan, eta ondoren, unibertsitateko irakasle, Sorbona, Nanterre eta Vincennesen. Irakasle bisitari izan zen Estatu Batuetako zenbait unibertsitatetan. Nazioarteko Filosofia Kolegioaren sortzaile eta presidente izan zen. Horrez gainera, ikertzaile-lana egin zuen Centre National de la Recherche Scientifiquen.\nLyotard, gaztetan, ezkerraldeko taldeetan aritu zen, eta bere pentsamendua marxismo kritikoaren barruan landu zuen. Garai horretan, fenomenologiarenganako ardura erakutsi zuen, eta gai horren inguruan idatzi zuen bere lehenengo lana, \"Que sais-je\" (\"Nik zer dakit\"). Baina 70eko hamarraldian, marxismoa alde batera utzi, eta pentsamendu originala antzeman zitzaion. Garai horretan nahiaren gaia landu zuen, psikoanalisiaren antzeko irizpideekin. Aldi berean, estetikaren inguruko azterketak egin zituen, margolanena, batez ere.\nLyotarden iritziz, gizarte postindustrialetan galdu egiten dira jakintza bateratzaileak, eta jakintza zatikatu moduko bat sortzen da. Jakintzen ugaritasunaren barruan bateratze bat gerta dadin, eta desberdintasunen artean komunikazio harremanak sor daitezen, Lyotardek hizkuntza-jokoek duten garrantzia azpimarratzen zuen.\nLan nagusien artean, aipatzekoak ditu: \"La Ph\u00e9nom\u00e9nologie\" (1954, \"Fenomenologia\"), \"\u00c9conomie libidinale\" (1974, \"Ekonomia libidinala\"), \"La condition postmoderne: rapport sur le savoir\" (1979, \"Izaera postmodernoa\"), \"La partie de peinture\" (1980, \"Pintura-zatia\"), \"Le postmoderne racont\u00e9 aux enfants\" (1986, \"Postmodernoa umeei kontatua\"), \"Pourquoi philosopher?\" (1989, \"Zergatik filosofatu?\") eta \"P\u00e9r\u00e9grinations\" (1990, \"Erromesaldiak\")."}
{"id": "270440", "revid": "336", "url": "https://eu.wikipedia.org/wiki?curid=270440", "title": "Rumer Godden", "text": "Rumer Godden (Sussex, 1907ko abenduaren 10a - Dumfries, 1998ko azaroaren 8a) britainiar idazlea izan zen.\nBritainia Handian jaioa zen, baina haurtzaroa Indian igaro zuen, aitak han lan egiten baitzuen; urte haietan bizi izandako esperientziak jaso zituen, hain zuzen ere, bere ahizpa nagusiarekin idatzitako \"Two Under the Indian Sun\" (1966, \"Bi Indiako eguzkipean\") liburuan. Harrezkero idatzitako liburu gehienetan ere antzematen da bere bizitzako gertaeren eragina; gertaera autobiografikoak aurkezteko joera nabarmentzen da, esaterako, \"A Time to Dance, No Time to Weep\" (1987, \"Dantzarako garaia, ez negar egitekoa\") eta \"A House with Four Rooms\" (1989, \"Lau gelako etxea\") eleberrietan. Literaturan buru-belarri murgildu aurretik, dantzarako zaletasuna erakutsi zuen, eta zaletasun haren erreferentzia agertu zuen hainbat liburutan, adibidez, \"Thursday's Children\" (1984, \"Ostegunen seme\"), \"Listen to the Nightingale\" (1992, \"Entzun urretxindorra\"), \"Black Narcissus\" (1948, \"Nartziso beltza\") eta \"Pippa Passes\" (1994) bere azken obran. 1953an \"Kingfishers Catch Fire\" (\"Martin arrantzaleak su ehizean\") eman zuen argitara, bere lehenengo senar Laurence Fosteren berarengandik banandu ondoren, bere bi alabekin Himalaiako mendietan bizi izandako esperientzia lazgarria kontagai duena. Bere kontakizunetan, baita haur-literaturakoetan ere, estilo konplexua erabiltzen zuen Goddenek, iragana eta oraina nahasten baitzituen etengabe. Joera horri jarraituz idatziak dira, esaterako, \"The Battle of the Villa Fiorita\" (1963, \"Villa Fioritako gudua\") eta \"In This House of Brede\" (1969, \"Klausurako etxe honetan\") eleberriak. Gaiei dagokienez, berriz, baztertuen eta beren inguruko komunitatearen arteko gatazka islatu zuen, eta katolizismoa ere sarritan izan zuen aipagai. Haur-literaturan idatzitako lanak sailkatzen zailak dira, gaien konplexutasuna dela-eta, baina, oro har, helduen munduaren konplexutasuna islatzen ahalegindu ohi zen, haurren adinari eta munduari egokiturik. Aipagarriak dira \"The Peacock Spring\" (1975), \"The Doll's House\" (1947, \"Panpin-etxea\"), \"The Diddakoi\" (\"Diddakoia\", ijitoei buruzko haur-liburua; liburu horrekin eskuratu zuen, 1972an, Whitbread saria)."}
{"id": "270441", "revid": "105290", "url": "https://eu.wikipedia.org/wiki?curid=270441", "title": "Masters eta Johnson", "text": "Masters eta Johnson William Mastersek eta Virginia E. Johnsonek osatutako taldea, Estatu Batuetako ikertzaileak, giza sexualitatea ulertzeko garrantzi handiko aurkikuntzen egileak. Mastersek eta Johnsonek gizakiaren sexu-jokaera ikertu dute, eta arazo sexualen tratamenduari eta terapiari buruzko lanak ere egin dituzte. Bere ikerketak aurrera eramateko teknologia zabala erabili zuten, elektrokardiogramak, elektroentzefalogramak, kamerak eta baliabide biokimikoak eta abar, estimuluen aurrean gorputzak zein erantzun fisiologiko ematen zuen aztertzeko. Zenbait lan eman zituzten argitara elkarrekin, baina bat izan da bereziki garrantzitsua sexologiaren historian: \"Human Sexual Response\" (1966, \"Gizakiaren sexu-erantzuna\"). Liburu horretan hizkuntza teknikoa erabili zuten, ikertzaileei zegoen zuzenduta, baina best-seller izatera iritsi zen. Beste lan aipagarri batzuk ere argitaratu zituzten, adibidez, \"Human Sexual Inadequacy\" (1970, \"Desegokitasun sexuala\"), \"Pleasure Bond\" (1975, \"Plazerraren lotura\"), eta \"Heterosexuality\" (1994, \"Heterosexualitatea\"), Robert C. Kolodnyrekin elkarlanean azkena. Masters eta Johnson 1971. urtean ezkondu ziren, eta 1993an dibortziatu."}
{"id": "270442", "revid": "28807", "url": "https://eu.wikipedia.org/wiki?curid=270442", "title": "Juan Gil Albert", "text": ""}
{"id": "270444", "revid": "71145", "url": "https://eu.wikipedia.org/wiki?curid=270444", "title": "Pio Caro Baroja", "text": "Pio Caro Baroja (Madril, Espainia, 1928ko apirilaren 5a - M\u00e1laga, Espainia, 2015eko azaroaren 30a) idazlea, zinema zuzendaria eta dokumentalgilea izan zen, Euskal Herrian eta bereziki Nafarroan lan handia egina. Folklorearen inguruko dokumentalak zuzentzeaz eta gai askoren inguruko liburuak idazteaz gain, lan asko egin zuen Pio Baroja idazlearen eta Julio Caro Baroja historialari eta antropologoaren obren zabalkunderako; osaba zuen lehena, anaia bigarrena.\nBizitza.\nZuzenbide ikasketak egin zituen. Ondoren, 1953an Mexikora alde egin zuen, eta han sartu zen zinemagintzan, kritikari gisa. Italiar neorrealismoaren alde egin zuen, eta higikunde horri buruzko liburu bat idatzi zuen, \"El cine neorrealista italiano\". Mexikon, gainera, dokumentalak egin zituen. Mexikar zinema etnografikoak eta eskola neorrealistaren mirespenak eragin handia izan zuten Caroren ondorengo karreran, dokumentalaren ingurukoa izan baitzen beti.\nEspainiara itzulita, etengabe jardun zuen lanean. Anaiarekin batera, Documentales Folcl\u00f3ricos de Espa\u00f1a ekoiztetxea sortu zuen, desagertzear ziren herri-usadio eta jaiak gordetzeko helburuaz, eta Espainiako eta Euskal Herriko folkloreari eta tradizioei buruzko dokumentalak filmatzeari ekin zioten, NO-DO sailerako lehenik, Espainiako Telebistarako gero: \"Los diablos danzantes\" (1964), \"El carnaval de Lanz\" (1964), \"La Virgen de la Pe\u00f1a\" (1964), \"Las botargas\" (1965) eta \"La \u00faltima vuelta del camino\" (1965).\n1966an Espainiako Telebistako bigarren katean hasi zen lanean, eta bertan film labur asko egin zuen: \"Deportes vascos\", \"Carta de Murcia\", \"Pescadores gallegos\", \"En un lugar de la Mancha\", \"El principado de Asturias\", \"El Pa\u00eds Vasco\". TVEko zenbait sailen arduradun egin zuten (\"Fiesta\"), eta hartarako egin zituen \"El valle de Iraurgui\" (1966), \"Bertsolaris\", \"Las figuras b\u00edblicas de Puente Genil\" (1967), eta abar.\n1972an, lan bat debekatu ziotela-eta, utzi egin zuen Espainiako Telebista, eta orduantxe egin zituen lanik nagusiak: \"Las cuatro estaciones\" (1970-1972), Vianako Printzea erakundearentzat egindako bi ordu eta erdiko dokumentala, eta \"Guip\u00fazcoa\" (1976-1979), Donostiako Kutxak eskatutako hiru orduko dokumentala. 1982an TVEra itzuli eta \"Baroja a trav\u00e9s de Baroja\" eta \"El mayorazgo de Labraz\" egin zituen, azken hori lau ataleko saila, bere osabaren eleberrian oinarritua.\n\"Haizegua. El viento sur\" poema liburua ere argitaratu zuen (Pamiela, 1994). Pio Caro Barojak idatzitako poemak jasotzen zituen liburu horrek, jatorrizko bertsioaren ondoan \u2014gaztelaniazkoa\u2014 euskarazkoa zutela."}
{"id": "270445", "revid": "1545", "url": "https://eu.wikipedia.org/wiki?curid=270445", "title": "Lamberto Dini", "text": "Lamberto Dini (Florentzia, Italia, 1931ko martxoaren 1a -) italiar politikaria da.\nBiografia.\nItaliako lehen ministro izan zen 1995-1996 urte-bitartean. Enpresa-zientzietako ikasketak egin zituen Florentziako Unibertsitatean. Gero Estatu Batuetan sakondu zituen, Michigan eta Minnesotako unibertsitateetan, Nazioarteko Diru Funtsean funtzionario-lanetan hasi aurretik. Hamazazpi urtez aritu zen han lanean, harik eta 1975ean Italiaren ordezkari izendatu zuten arte aipatu erakundearen Zuzendaritza Batzordean. 1979an itzuli zen Italiara, eta Italiako Bankuko (Banca d'Italia) zuzendari nagusi izan zen Carlo Azeglio Ciampiren administraziopean. 1982-1989 urte-bitartean Europako Ekonomia Erkidegoko Diru Batzordean parte hartu zuen. Silvio Berlusconiren Forza Italia alderdiko kide ez bazen ere, hark Altxorraren ministerioa eskaini zion 1994ko maiatzean. Dinik, sindikatuekin negoziatzeko esperientziarik gabeko teknokrata izan arren, zenbait berrikuntza egin zituen 1995eko aurrekontuko pentsio-sisteman, eta aldaketa horiek langileak bere aurka jarri zituen, eta gobernuak bertan behera utzi behar izan zuen proiektua.\nAurrerago, Oscar Luigi Scalfaro lehendakariak lehen ministro izendatu zuen. Erreforma hari buruzko hitzarmen bat onartu zuen gero sindikatuekin, eta orduan enpresaburuek gogor kritikatu zuten. Aldi baterako gobernatzailetzat bazeukaten ere, bere erreforma instituzionalen programa gauzatzen ikusteko adina denbora izan zen agintaritzan. 1995eko abenduaren 31n aurkeztu zuen dimisioa, bere agintaldiari zegokionez, kargua berrituko zioten esperantzarekin, Europar Batasunaren italiar lehendakariaren agintaldia bukatu artean behintzat, baina zentro-eskuineko alderdien ustekabeko oposizioaren aurrean, Dinik eta bere ministro-taldeak agintaritza utzi behar izan zuten 1996ko urtarrilaren 11n. Hala ere, lau hilabete geroago, urte hartako Parlamenturako hauteskundeetako irabazleak, Romano Prodik, Kanpo Arazoetako ministro izendatu zuen, eta 2001 arte aritu zen kargu horretan.\nAlderdi Liberal Demokratikoko buru da 2007tik eta gaur egun ere kargu horretan dihardu."}
{"id": "270446", "revid": "90204", "url": "https://eu.wikipedia.org/wiki?curid=270446", "title": "Franz Xaver Kroetz", "text": "Franz Xaver Kroetz (Munich, Alemania, 1946ko otsailaren 25a) alemanezko antzerkigilea da.\nBizitza.\nEkonomiako ikasketak bertan behera utzita, antzerki-eskolak hartzen hasi zen, Munichen lehenbizi, eta Vienan gero. 1970etik aurrera Alemanian arrakasta gehien izan zuten antzerkigileetako bat izan zen. Bere lehenengo lanean bertan (1968, \"Wildwechsel\") agerian geratu ziren handik aurrera bere obra osoan erabiliko zituen gai, hizkuntza eta baliabide nagusiak: krisian sartutako bikoteak, maitaleak zapalduta bizi den gazte bat, abortatu ezinean semea hiltzen duen ama baten istorioa, eta abar. Kroetzen pertsonaiak min hartutako pertsonak dira beti, gizartearen biktimak, ez kriminalak. Gizon-emakumeen premiak eta miseria hartzen ditu oinarri gisa gizarte-kritika eraikitzeko. Garai hartako lanen artean, hauek ditu aipagarrienak: \"Michis Blut\" (1971, \"Michiren odola\"); \"Hartn\u00e4ckig\" (1971, \"Egoskorra\"); \"M\u00e4nnersache\" (1971, \"Gizonen gauza\"); \"Stallerhof\" (1972, \"Staller-en etxaldea\"), \"Geisterbahn\" (1972, \"Beldurraren trena\"). Azken urte horretan bertan \"Lieber Fritz\" (1972, \"Fritz maitea\") argitaratu zuen, aske utzi duten exhibizionista baten historia.\nHandik aurrera aldaketa sumatu zen Kroetzen literaturaren ideian. \"Das Nest\" (1975, \"Habia\"), \"Mensch Meier\" (1978) eta \"Der stramme Max\" (1980, \"Max kementsua\") obretan Kroetzen pertsonaiek ikasteko eta, beraz, aldatzeko gaitasuna dute. Orduan erabili zuen teknikak antzerki absurdoarenak gogorarazten ditu zenbait gauzatan, batez ere \"Nicht Fisch nicht Fleisch\" obran (1981, \"Ez arrainik ez haragirik\"). 1980ko hamarraldiaren hasieran, krisi batetik atera nahiz, eleberri bat idatzi zuen, \"Der Mondscheinknecht\" (1981, \"Ilargi izpiaren jopua\"), zailtasunak eta arazo fisikoak dituen pertsona baten bizitzaren kontakizuna. Krisi horren ondorioz idatzi zuen, baita ere, \"Bauernsterben\" (1985, \"Nekazarien heriotza\"). 1986an arrakasta handia izan zuen \"Kir Royal\" telebista-sailean, antzezle gisa.\nZenbait sari jaso izan ditu; besteak beste, Alemaniako Errepublika Federalaren Merezimenduaren Ordena saria 2005ean.\nGaur egun, Chiemgaun (Bavaria) eta Tenerifen (Kanariar uharteak) bizi da."}
{"id": "270447", "revid": "119347", "url": "https://eu.wikipedia.org/wiki?curid=270447", "title": "Gonzalo de Berceo", "text": "Gonzalo de Berceo (Berceo, Errioxa, ca. 1197 - 1264 baino lehen) XII. mendearen bukaerako Errioxako poeta izan zen. Garai hartan Nafarroako mugen barnean zegoen Berceo herrian jaioa, Naiarako eskualdean, Errioxa Garaian. Honenbesteko egiaztapenik egin ezin daitekeen arren, Berceo euskalduna bide zen, elebiduna seguruenik. Berceotik hurbil dagoen Donemiliaga Monasterioan egin zituen eliza-ikasketak, eta bertan sakondu zituen latina eta Errioxako gaztelar erromantzea, bere literatura-hizkuntza izan zena. Gaztelan, Palentzian, sakondu zituen ikasketak.\nBerceo izan zen klerezia-ofizioko lehen idazlea ( \"Mester de clerec\u00eda\"). Lauko estrofa alexandrotarretan idatzia, erlijio-sentimendua dario alde guztietatik, eta didaktismorako joera handia nabari zaio. Hirutan bana daiteke haren lana: santuen bizitzak (\"Vida de San Mill\u00e1n\", \"Vida de Santo Domingo de Silos\", \"Vida de Santa Oria\", \"Martirio de San Laurencio\"), Ama Birjinari eskainitako lanak (\"Andre Mariari mirariak\" edo \"Milagros de Nuestra Se\u00f1ora\", \"Loores de Nuestra Se\u00f1ora\", \"Duelo que hizo la Virgen el d\u00eda de la Pasi\u00f3n de su hijo Jesu Christo\") eta dotrina-lanak (\"El sacrificio de la Misa\", \"De los signos que aparecen ante el Juicio\").\nBerceoren beste hiru lan galdu egin dira (\"Historia de la Valvanera\", \"Traslaci\u00f3n de los M\u00e1rtires de Arlanza\" eta \"Traslaci\u00f3n de San Mill\u00e1n\"). Lan batzuen iturburuak, latinezkoak, ezagunak diren arren, Berceoren berezkoa ukaezina da. Berehala irakurria izateko literatura idatzi zuen, gainerako fraideen eta herriaren atseginerako, eta gutxik bezala jakin izan zuen eliza-tradizio jasoa eta herri-adierazpide zehatza uztartzen.\nEz da Berceorenean euskal hitzik falta; gutxi, halere, haren euskalduntasunari buruz erabateko ondoriorik finkatzeko. Gonzalo de Berceo Gaztelako Erdi Aroko literaturako klasiko handienetako bat da. Haren bizitzari buruzko datu zehatzik ez dago; berak emandako oharrak dira gehienak. Urte asko bizi zela esan liteke, 1264. urtean lekuko bezala ageri baita notari izkribu batean, eta urte horretan hil zela uste da."}
{"id": "270448", "revid": "336", "url": "https://eu.wikipedia.org/wiki?curid=270448", "title": "Demostenes", "text": "Demostenes (grezieraz: \u0394\u03b7\u03bc\u03bf\u03c3\u03b8\u03ad\u03bd\u03b7\u03c2, \"D\u0113mosth\u00e9n\u0113s\"; Atenas, K.a. 384 - Kalaureia uhartea, K.a. 322) Antzinako Atenasko hizlari eta politikari greziarra izan zen. Bere zaindariak epaitegira eraman zituen, bere dirua xahutzen ziotelakoan. Kondairak dioenez, Demostenesek zailtasun handiak zituen ahoskatzerakoan, eta akats hori zuzentzearren, luzaroan mintzatu zen aho barnean harri-koskorrak zituela. Besterentzat hitzaldiak prestatzen zituen logografo gisa, eta lan horretan hasi eta berehala ekin zion politikari (\"Simoriei buruz\" eta \"Megalopolitarrentzat\" hitzaldiak). Barbaroen inbasio-arriskua eta espartarren asmoak salatuz, Atenasko demokraziaren babesle sutsu bihurtu zen. Alabaina, benetako irudi politikoa mazedoniarren aurkako hitzaldietan azaldu zuen Demostenesek: hiru \"Filipika\" (351-341), hiru \"Olintika\" (349-348) eta \"Bakeari buruz\" eta \"Kersonesoko auziei buruz\" hitzaldiek guztiz argitzen dute bere asmo politiko irmoa. K.a. 343. urtean Eskineren aurkako kanpainari ekin zion Demostenesek, K.a. 346. urtean Filipo mazedoniarrarekin eginiko negoziazioetan Atenasko interesen aurka jokatu zuelakoan (\"Enbaxada faltsuari buruz\", K.a. 343). Eskine kargurik gabe utzi zuten. Berak bultzaturiko politikaren ondorioz, Filipo II.a mazedoniarrak Atenas eta Tebasko armada suntsitu zuen Keronean (K.a. 338), eta Demostenesen ospea itzali ez zen arren, bere alderdi politikoa gainbehera hasi zen. K.a. 324. urtean Atenas utzi behar izan zuen, ordaindu ezin zuen isun bat zela medio. Urtebete geroago itzuli zen Atenasa, baina mazedoniarren aurkako matxinadak porrot egin ondoren, Kalauria uhartean babes hartu, bertako Poseidonen tenpluan pozoia edan, eta bere burua hil zuen. Demostenesen hitzaldiek Atenasko oratoriaren maila gorena adierazten dute. Greziako oratoria Atenasko demokraziarekin batera galdu zen. Harrezkero, Demostenesen izena hitz egiteko etorriari lotua ageri da, eta \"filipika\" gudu-hitzaldi sutsuei.\nHalicarnasoko Dionisiorekin batera, Demostenes prosa atikaren azken etaparen parte da. Autore honen esanetan, Demostenesek oinarrizko estiloen ezaugarri onenak batu zituen; normalean, estilo arkaikoa erabiltzen zuen erdi mailako estiloa erabiliz, edo normala, kasu batzuetan. Estilo bakoitzean bere irakasle espezializatuak baino hobea zen. Demostenes historiako hizlaririk onenetarikotzat dute aditu askok. Bere lehenengo obretan bere irakasleren influentzia somatzen da, baina honek ez du estaltzen bere estilo propio eta originala.\nHarry Thurston Pecken esanetan, Demostenesek \u201cez du jakipena handitzen; bere helburua ez da dotoretasuna; ez du bilatzen ornamenturik; gutxitan egiten ditu beste jendeekiko aipamenak, eta egiten dituenean, hirugarren mailako hizlari bat hobetzeko eragina baino ez dauka. Ez zeukan dinamismorik, grazia edota biztasuna, guk ezagutzen ditugun antzera termino horiek. Bere boterearen sekretua sinplea da, bere hastapen politikoak bere izpirituarekin harremanak zituztelako\u201d. Bere epaiketan, Peck Jaegerren alde agertzen da, garai horretan hartzen ziren erabaki politikoak Demostenesen botere artistikoaren emaitza zirelako. \u00a0\nDemostenes mezu sinpleak azalpen luzeak uztartzeko gai zen, bere betebehar armonikoa alde batera utzi barik. Bere hizkera sinplea eta naturala zen, ez zituen hitz arraroak erabiltzen, edota artifizialak. Jebben ustez Demostenesek bere artea menderatzeko gai zen.\nEquinesek, bestalde, bere intentsitatea estigmatizatzen zuen, haren aurrekariei irudi zentzugabeak eta koherentzia gabekoak egotziz.\nDionisiok zioen Demostenesen ahulgunea bere humorezko zentzuaren falta zela, nahiz eta Quintilianok ahultasun hori indargune gisa ikusi. Hala ere, Demostenesen ezezko erantzuna hitz egiteko orduan izan da autore honi egin zaion kritikarik handiena, aurretik ez ikasteko gaien inguruko diskurtsoak ematea ukatuz. Aldi berean, prestakuntza handia zuten bere diskurtso guztiek, hortaz, erabilitako argudioak ikasketa zaindu eta prestatu baten emaitza dira. Satira erbiltzeko gaitasunagatik ere da ospetsua autore hau.\nCiceronekin batera, Demostenek mezua bidaltzeko forma (keinuak, ahotsa\u2026) estiloa baino garrantzitsuagoa ikusten zuen. Nahiz eta Equinesen ahotsa ez izan, edo Demadesek zuen inprobisatzeko gaitasuna ez izan, bere gorputzaren postura eta hitzak nabarmentzeko gaitasunaz baliatzen zen, bere ideiei indar gehiago emanez. Hala ere, jendaurrean aritzeko forma hau ez zegoen oso ondo ikusita antzina: Faleroko Demetrio eta beste komediagile askok Demostenesen gehiegikeriak salatuz."}
{"id": "270450", "revid": "46380", "url": "https://eu.wikipedia.org/wiki?curid=270450", "title": "Virgil Thomson", "text": "Virgil Thomson estatubatuar musikagilea izan zen (Kansas City, 1896ko azaroaren 25a - New York, 1989ko irailaren 30a). Ikasketak Harvarden egin zituen, Edward Burlingamen Hill, A.T. Davison eta S. Froster Damonekin, 1919. urteaz geroztik, eta pianoa Heinrich Gebhardekin, eta organoa Wallace Goodrichekin ikasi zituen Bostonen. 1920tik 1925era bitartean, Harvardeko irakasle izan zen. Tarte horretan, egonaldi bat egin zuen Parisen, eta Nadia Boulangerrekin ikasi zuen. Harvardera itzuli zenean, King\u00b4s Collegeko organo-jotzaile izan zen, 1922tik 1923ra bitartean. Ondoren, New Yorken konposizioa landu zuen Rosario Scalerorekin (1923-1924). 1925. urtetik eta 30eko hamarraldiaren bukaera arte, Parisen bizi izan zen, eta han Erik Satie, Six taldea, Jean Cocteau eta Pablo Picassorekin izan zituen harremanak. Stravinskik izugarrizko eragina izan zuen Thomsonengan. Bestalde, Gertrude Steinekin lan egin zuen. Hark bi operatako libretoak eman zizkion, \"Four Saints in Three Acts\" (1928) eta \"The Mother of Us All \"(1947). 1940an New Yorken hartu zuen bizilekua, eta \"New York Herald Tribune\"ko musika-kritikariaren kargua onartu zuen. Lan horretan aritu zen 1954. urtera arte, eta Estatu Batuetako kritikari entzutetsuenetakoa izatera iritsi zen. 1948an Pulitzer saria lortu zuen Richard Flahertyren \"Louisiana Story\" filmeko musikagatik. Frantziako Institutuko kide urgazle eta Amerikako egile eta musikagileen elkarteko buru (bi alditan, 1960-1968 eta 1975-1983) izan zen. Azken urteetan musika idatzi eta bere lanak zuzendu besterik ez zuen egin. Hainbat unibertsitatetan honoris causa doktore izendatu zuten: Syracusa, New Yorkeko Estatala, 1949; New York, 1971; Columbia, 1978; Harvard, 1982; New England Conservatory, Boston, 1986. Thomsonek beti baztertu zituen garai hartako joera modernistak. Nahiago izan zuen musikaren unibertsalismoaren ideian oinarritzea. Bere musikak ia genero eta estilo guztiak ukitu zituen."}
{"id": "270451", "revid": "448", "url": "https://eu.wikipedia.org/wiki?curid=270451", "title": "C\u00e9sar Vallejo", "text": "C\u00e9sar Vallejo (Santiago de Chuco, Peru, 1892ko martxoaren 16a - Paris, Frantzia, 1938ko apirilaren 15a) Peruko poeta izan zen. Hego Ameriketako literaturako poeta nagusietakoa da.\nBiografia.\nMestizoa zen eta bere jatorri apalak eragin handia izan zuen bere bizitzan eta lanetan. Literatura eta zuzenbideko ikasketak egin zituen.\nLehen poema liburuan, \"Los Heraldos negros\" (1918, \"Mezulari beltzak\"), bere obraren gai nagusia izan zirenak agertu zituen: ama eta anaia hiltzeak sortu zion atsekabea eta segurtasun-falta, bizitzaren mugak eta hustasuna, gizonaren ezintasuna gizarte-zapalkuntza eta justizia-eza gainditzeko.\n1920an kartzelan sartu zuten hiru hilabetez, amerindiarren aldeko jarduera politikoa zela eta. Espetxean zela hasi zen \"Trilce\" poema-bilduma, bere lan nagusietakoa izan zena, idazten; obra horretan, alde batera utzi zuen ohiko erretorika literarioa, eta neologismo, lagunarteko esapide, berrikuntza tipografiko eta irudi erretoriko harrigarriak erabili zituen, gizonaren mugak eta ezintasunak adierazteko baliabide gisa, betiere.\n1923an \"F\u00e1bula salvaje\" (\"Istorio basatia\") eleberri psikologiko laburra argitaratu ondoren, Parisera joan zen, eta ez zen inoiz sorterrira itzuli, bere herriarekiko lotura inoiz hautsi ez bazuen ere. Parisen, garai hartako intelektual nagusiekin harremanak izan zituen, baina politika-arazoak zirela eta, Madrila erbesteratu zen 1930ean. 1931n, gizartea hobetzeko bidea marxismoa zelakoan, Alderdi Komunistan sartu zen. 1932an Parisa itzuli zen, eta ezkutuan bizi izan zen, harik eta 1936an berriro Espainiara joan zen arte; Espainiako Gerra Zibileko bizikizunetan oinarrituak izan ziren \"Poemas Humanos\" (1939, \"Giza poemak\"), Vallejoren azken poesia-bilduma osatu zuten olerkiak.\nVallejoren beste zenbait lan aipagarri: \"Escalas melografiadas\" (1923), \"El tungsteno\" (1931, \"Tungstenoa\"), \"Paco Yunque\" (1931), \"Contra el secreto profesional\" eta \"El arte y la revoluci\u00f3n\" (1930etik 1932ra bitartean idatziak, hil ondoren argitaratuak)."}
{"id": "270452", "revid": "56334", "url": "https://eu.wikipedia.org/wiki?curid=270452", "title": "Jean-Claude Germain", "text": "Jean-Claude Germain (Montreal, -) kanadar kazetari, antzerki-kritikari eta idazlea da.\nBiografia.\nMontrealgo Unibertsitatean Historiako ikasketak egin zituen. Hiri hartan bertan Antonin Artaud antzokia sortu zuen, eta orobat sortu zituen 1969an Le Th\u00e9\u00e2tre du M\u00eame Nom (TMN) antzokia eta Les Enfants de Ch\u00e9nier konpainia (1971n Les P\u00b4tits Enfants La Libert\u00e9 izena hartu zuen). \"Le Petit Journal\", \"Dimensions\" eta \"Digest \u00c9clair\" aldizkarietan lan egin zuen kritikari gisa, eta antzerkian espezializaturiko beste hainbat aldizkariren lankide izan zen; \"Le Magazine Maclean\", \"L\u00b4Illettre\" (1970-1971) eta \"Les Pays th\u00e9\u00e2tral\" (1977-1980) aldizkariak sortu zituen, eta \"Centre du Th\u00e9\u00e2tre D\u00b4Aujourd\u00b4hui\"ren (1969-1982) sortzaileetako bat eta haren zuzendari artistikoa izan zen. Qu\u00e9beceko antzerki esperimentalaren eta berrizalearen alorrean lan egin du, batez ere, eta eragin handia izan du Centre d\u00b4essai des auteurs dramatiques zentroaren sorreran. Idazle, antzezle, musikari eta zuzendari askorekin lan egin du eta hezitzaile gisa ere aritu da.\nBere obretan Qu\u00e9becen iraganari eta orainari buruzko iritziak argitaratu ditu, larritasuna eta umorea, biak bateratuz. Germainen lanen artean azpimarratzekoak dira \"Rod\u00e9o et Juliette\" (1970) parodia; \"Mamours et conjugats\" (1979), ezkonbizitzaren satira; \"Diguidi, diguidi, ha! ha! ha! Si les Sansoucis s'en soucient, ces Sansoucis-ci s'en soucieront-ils? Bien parler, c'est se respecter!\" (1972), quebectarren eta ingelesen arteko konplizitateari buruzko fartsa; \"Le roi des mises \u00e0 bas prix\" (1972); \"Les hauts et les bas de la vie d\u00b4une diva: Sarah M\u00e9nard par eux-m\u00eames\" (1976); \"Un pays dont la devise est je m\u00b4oublie\" (1976); \"L\u00b4\u00e9cole des r\u00eaves\" (1979); \"Les faux brillants de F\u00e9lix-Gabriel Marchand\" (1977); \"De tous les plaisirs, lire est le plus fou\" (2001); eta \"Rue Fabre, centre de l'univers: historiettes de mon jeune \u00e2ge\" (2007)."}
{"id": "270454", "revid": "2048", "url": "https://eu.wikipedia.org/wiki?curid=270454", "title": "Nicol\u00e1s S\u00e1nchez-Albornoz", "text": "Nicol\u00e1s S\u00e1nchez Albornoz Aboin (Madril, Espainia, 1926ko otsailaren 11) historialaria da. Claudio S\u00e1nchez Albornoz historialariaren semea da.\nBizitza.\nHaurtzaroa Madrilen igaro zuen. Espainiako Gerra Zibilean, ordea, Bordelera joan zen hiru urterako. 1940an Espainiara itzuli zen bere arrebekin, baina aitak Argentinara ihes egin zuen. Historiako ikasketak hasi zituen Madrilen, eta Buenos Airesko Unibertsitatean amaitu zituen. 1947an atxilotu egin zuten Madrilen, Eskola Fundazio Unibertsitarioan egindako ekintzengatik. Espetxean egon beharrean, nahiago izan zuen Cuelgamuros lan-eremura joan boluntario. 1948an, ihes egin zuen Manuel Lamanarekin batera. Frantziako muga igarotzea lortu zuen, eta hiru hilabetez Parisen egon ondoren Argentinara, aitarengana, joan zen. 1955etik aurrera irakasle izan zen Argentinako hainbat unibertsitatetan. 1968an Estatu Batuetara joan zen, eta Espainiako eta Latin Amerikako Historiako eskolak eman zituen New Yorkeko Unibertsitatean.\n1990ean Estatu Batuak utzi eta Espainiara itzuli zen, eta Karlos III.a Unibertsitatean hainbat mintegitan parte hartu zuen. 1991n Cervantes Institutuko zuzendari izendatu zuten. Lau urtez institutu hori martxan jartzeaz, zentroak egokitzeaz eta berriak sortzeaz arduratu zen. 1996ko hauteskunde orokorren ondoren, Santiago Mora-Figueroa jarri zen haren lekuan.\nLanak.\nIkertzaile eta historialari gisa obra hauek idatzi ditu, besteak beste: \"La poblaci\u00f3n de Am\u00e9rica Latina\" (1968, \"Latin Amerikako biztanleak\"); \"Los precios agr\u00edcolas durante la segunda mitad del siglo XIX\" (1975, \"Nekazaritza-gaien prezioak XIX. mendearen bigarren erdialdean\"); \"Poblaci\u00f3n y mano de obra en Am\u00e9rica Latina, Indios y tributos en el alto Per\u00fa\" (1978, \"Biztanleak eta eskulana Latinoamerikan, indioak eta zergak Peru garaian\"); \"El destierro espa\u00f1ol en Am\u00e9rica\" (1991, \"Espainiarren erbestealdia Ameriketan\"). Honoris causa doktore izendatu zuten Oviedoko Unibertsitatean 1994an."}
{"id": "270455", "revid": "336", "url": "https://eu.wikipedia.org/wiki?curid=270455", "title": "Piero Sraffa", "text": "Piero Sraffa (Turin, Italia, 1898ko abuztuaren 5a - Cambridge, Ingalaterra, 1983ko irailaren 3a) italiar ekonomialaria izan zen.\nNeoklasikoen teoria aztertu eta berritu zuen, ekonomialari klasikoen lanetan oinarriturik. Irakasle izan zen Italian, Perugiako (1923) eta Cagliariko (1925-27) unibertsitateetan, harik eta 1927. urtean Cambridgeko Unibertsitate ospetsura joan zen arte; han Keynes ekonomialaria eta Wittgenstein filosofoa lagun handiak izan zituen, besteak beste. 1925. urtean \"Anali di Economia\" izeneko aldizkarian atera zuen \"Sulle relazioni fra costo e quantit\u00e0 prodotta\" eta 1926. urtean \"Economic Journal\" aldizkarirako idatzi zuen \"The Laws of Returns Under Competitive Conditions\" (\"Errendimenduaren edo mozkinaren legea konpetentzia perfektuan\") izan ziren haren idatzi nagusiak. Bertan, teoria marjinalistari kritika gogorra egin zion, haren ustez teoria horren akatsak nabariak baitziren: marjinalistek merkatua \"konkurrentzia perfektua\"ren eredua oinarritzat hartuz aztertzen zuten; Sraffaren ustez, ordea, egokiago litzateke merkatua monopolioaren ikuspuntutik aztertzea, errealitatean merkatuak dituen oztopoak direla medio ez baitio hark inondik inora \"konkurrentzia perfektua\"ren ereduari jarraitzen. Ideia hori izan zen gerora J. Robinson eta E. Chamberlain ekonomialariek garatu zuten \"Konkurrentzia inperfektua\"ren analisiaren oinarria. David Ricardok eta Marxek hasitako bide beretik, gizarte-klaseen arteko errentaren banaketa aztertu zuen. 1960. urtean idatzi zuen \"Production of Commodities by means of Commodities\" liburuan balioaren teoriaren gainean idatzi zuen. Sraffak sortu zuen ereduan, salgaien presioek ekoizpen-kostuak adierazten zituzten, ekonomialari klasikoek erabili izan zuten balioaren nozioari jarraituz. 1930etik 1971rako urte artean, \"Works and Correspondence of David Ricardo\" izenburupean, 11 aletan argitaratu ziren David Ricardoren lanen argitaratzaile izan zen."}
{"id": "270457", "revid": "336", "url": "https://eu.wikipedia.org/wiki?curid=270457", "title": "Jacques Godbout", "text": "Jacques Godbout (Montreal, 1933ko azaroaren 27a) kanadar olerkari, eleberrigile, saiakera-idazle eta zinemagilea da.\nBere sorterrian egin zituen ikasketak, baina Addis Abebako Unibertsitatean lan egin zuen, Etiopian, frantseseko eskolak ematen, 1954tik 1957ra, eta hainbat bidaia egin ditu Egipto, Grezia eta Antilletan barrena. \"L'aquarium\" eleberria da Godbouten liburu nagusietako bat eta, beste zenbait sariz gainera, France-Canada saria irabazi zuen lan hari esker. 1962an Frantses Hizkuntzaren Mugimendu Laikoaren (Mouvement la\u00efque de langue fran\u00e7aise) aitzindari izan zen, eta Idazle Quebectarren Batasunaren (L\u2019Union des \u00e9crivaines et des \u00e9crivains qu\u00e9b\u00e9cois) sorreran parte hartu zuen, orobat, 1977an; \"Libert\u00e9\" aldizkariaren sortzaileetako bat izan zen. Godboutek frantsesez idatzi du, eta bere obretan bere garaiko kulturaren inguruko arazoak islatu ditu, besteak beste, idazlearen hizkuntzarekin zerikusia duten identitate-arazoak. Ingurune elebidunean eta bi kulturakoan idazten duen sortzailearen egoera aztertu du arreta bereziz.\nHaren literaturan diskurtsoa antolatzeko baliabide berrien bilaketa nabarmentzen da, eta azpimarratzekoa da estiloaren bizkortasuna, tonu, erregistro eta baliabideen aniztasuna, eta azkenik, umorea. Olerkigintzaren alorrean egindako lanetik azpimarratzekoak dira \"Carton-p\u00e2te\" (1956, \"Kartoi orea\"); \"Les pav\u00e9s secs\" (1958, \"Kale lehorrak\"); eta \"C'est la chaude loi des hommes\" (1960,\" Gizonen lege beroa\"); eta eleberrietan, berriz, \"L\u00b4aquarium\" (1962, \"Akuarioa\"); \"Le couteau sur la table\" (1965, \"Labana mahai gainean\"); \"Salut Galarneau\" (1967, \"Agur Galarneau\"); \"D\u00b4amour, P. Q.\" (1972); eta \"Les t\u00eates de Papineau\" (1981). Godboutek idatziak dira, halaber, \"La Grande Muraille de Chine\" (1969, \"Txinako Harresi Handia\"); \"Le r\u00e9formiste, textes tranquilles\" (1975, \"Erreformista, testu lasaiak\"); \"Souvenirs shop, po\u00e8mes et proses 1956-1980\" (1984, \"Souvenir denda, olerkiak eta prosak\") eta \"Une histoire am\u00e9ricaine\" (1986, \"Historia amerikar bat\").\nAurrekoaz gain, lau film luze eta 30 dokumental egin ditu."}
{"id": "270458", "revid": "512", "url": "https://eu.wikipedia.org/wiki?curid=270458", "title": "Istv\u00e1n Szab\u00f3", "text": "Istv\u00e1n Szab\u00f3 (Budapest, 1938ko otsailaren 18a) hungariar zinema-zuzendaria da. Budapesteko Antzerki eta Zinema Akademian egin zituen ikasketak. 1960ko hamarraldian nazioarteko jaialdiz jaialdi ibili zen bere film laburrekin, eta lehenengoekin, adibidez \"Koncert\" (1961) filmarekin, sari asko irabazi zituen. Bere lehenengo film luzeek ere arrakasta handia izan zuten nazioarteko jaialdietan (Locarno, Mosku). Handik urteetara bere izena indar handiz entzun zen, ostera, \"Bizalom\" filma (1979) atzerritar film onenaren Oscar sarirako izendatu zutenean; filmak, gainera, zuzendari onenaren Zilarrezko Hartza saria jaso zuen Berlingo Jaialdian. Hala ere, \"Mephisto\" (1981) filma, Klaus Maria Brandauer austriar antzezlearekin, izan zen kritikaren arreta ez ezik ikusleena ere erakarri zuena lehenengo aldiz. Lan horrekin atzerriko film onenaren Oscar saria jaso zuen, eta Cannesko Jaialdian gidoi onenaren saria irabazi zuen. Hurrengo bi filmetan ere Klaus Maria Brandauerrek jokatu zituen protagonista-paperak: \"Coronel Redl\" (1985, Austria-Hungariako gudarosteko buruzagi izatera iritsi zen jatorri apaleko soldadu baten biografia) eta \"Hanussen, aztia\" (1988).\n1991n, film ingeles bat egin zuen Glenn Close protagonista zela: \"Hitzordua Venusekin\" (operaren aurkako satira bat, \"bel canto\"aren alderdi guztiak aztertzen dituena, divo-izaerak, finantzak, nazionalismoak etab. desegiteko eta negozioaren atzean ezkutatzen dena azaltzeko). Hurrengo urtean, \"Emma eztia, B\u00f6be maitea\" filmarengatik gidoi onenaren Europako Film Saria jaso zuen. Szab\u00f3k maisutasunez elkartu ditu teknika-alorreko trebezia eta film bakoitzean kameraren aurrean lehenengo aldiz azaltzen denaren xalotasuna. Beste zenbait lan aipagarri: \"\u00c1lmodoz\u00e1sok Kora\" (1964); \"Szerelmesfilm\" (1970); \"\u00d6sbemutat\u00f3\" (1974); \"Budapesti mes\u00e9k\" (1976); \"Tegebuch des gr\u00fcne vogel\" (1980); \"Offenbach titkai\" (1996); \"The Taste of Sunshine\" (1998).\n2004an, \"Being Julia\" filma egin zuen, W. Somerset Maughamen nobela bat oinarri hartuta, eta Annette Bening aktore amerikarra protagonista zela."}
{"id": "270460", "revid": "1545", "url": "https://eu.wikipedia.org/wiki?curid=270460", "title": "Jean-Luc Dehaene", "text": "Jean-Luc Dehaene (1940ko abuztuaren 7a, Montpellier, Frantzia - 2014ko maiatzaren 15a, Quimper, Bretainia) frantzian jaiotako belgikar politikaria da.\nBiografia.\nEkonomiako eta Zuzenbideko ikasketak egin zituen. 1965-1972 bitartean Langileen Sindikatu Kristauko (\"Algemeen Christelijk Werknemersverbond\", ACW) kide izan zen. 1967an Alderdi Popular Kristauaren (\"Christelijke Volkspartij\") gazteen saileko lehendakariorde izendatu zuten. 1972an alderdiko buruzagitzan sartu zen, eta Herrilanetako ministro De Saegerrekin lanean hasi zen. Urtebete geroago De Saegerrekin lanean jarraitu zuen Osasun Publikoko ministerioan. Hurrengo urteetan antzeko postuak izan zituen ministerio desberdinetan. 1979-1981 bitartean lehen ministro Wilfried Martensen idazkari pertsonala izan zen. 1981eko abenduan Gizarte Arazo eta Erakunde Berrikuntzetarako ministro izendatu zuten. 1988an, berriz, lehen ministrorde eta Komunikazio eta Instituzio Erreformetarako ministro izendatu zuten.\n1992ko martxoan gobernuko presidentetza eskuratu zuen bere alderdiaren eta waloi eta flandriar alderdi sozialistekin egindako koalizioko buruzagi nagusi gisa. Belgikaren zor gero eta handiagoak, gizarte-segurtasunaren kolapsoak, langabeziak eta waloien eta flandriarren arteko tirabirek eragin zuten krisiari aurre egin behar izan zion presidentetzatik. Europar Batasunaren defendatzaile sutsua izanik, Europar Batzordearen buru Jacques Delors frantsesaren ondorengo izendatzekotan egon ziren 1994an, baina Frantziaren eta Alemaniaren babesa izan arren, Britainia Handiko lehen ministro John Majorrek betoa ezarri zion azkenean.\n1995eko ekainean Belgikako lehen ministro hautatu zuten berriro. Enpleguari buruzko negoziazioetan huts egin ondoren, bere gobernuaren aurkako zentsura-mozioa gainditu zuen. Gero ohiz kanpoko botereak lortu zituen gizarte-segurantza, langabezia eta beste ekonomia-arazo batzuk dekretuz erabaki ahal izateko. Kritika handiak izan zituen Belgikako pederastia-sare handi bat desegiteko orduan izan zuen jarrera pasiboagatik. 1999ko hauteskundeen aurretik, elikagaien inguruko eskandalu bat zela medio, gobernuko bi alderdiek jarraitzaile asko galdu zituzten eta lehen ministro izateari utzi zion hauteskunde horietan. Guy Verhofstadtek eratu zuen gobernua, 1958az geroztik Kristau Demokratarik gabeko osatutako lehen gobernua. Dehaenek senatari jarraitu zuen 2001 arte, eta Vilvoordeko (Bruselatik hurbil dagoen hiria) alkate izendatu zuten orduan.\n2004an, Jean-Luc Dehaene Europako Parlamenturako hautatu zuten. 2007ko hauteskundeen ondoren, gobernu berria osatzeko prozesuan bitartekari gisa izendatu zuten. 2008an, Dexia Bankeko (banku belgikar-frantziarra) presidente izendatu zuten. Bankuak arazoak zituela eta, konpainia denboraldi zailean aurrera eramateko hautatu zuten."}
{"id": "270461", "revid": "28807", "url": "https://eu.wikipedia.org/wiki?curid=270461", "title": "Jean Luc Dehaene", "text": ""}
{"id": "270462", "revid": "46380", "url": "https://eu.wikipedia.org/wiki?curid=270462", "title": "Paul Rudolph", "text": "Paul Marvin Rudolph (Elkton, Kentucky, AEB, 1918ko urriaren 23a - 1997ko abuztuaren 8a) estatubatuar arkitektoa izan zen.\nBiografia.\nLehenengo ikasketak Alabamako Institutu Politeknikoan egin zituen, Auburnen, eta ondoren, Harvard Unibertsitatean osatu zituen, Cambridgen. Han graduatu zen 1947. urtean, eta bere estudioa sortu zuen 1952an.\nRudolphek alde batera utzi zuen Bauhausen tradizio estua bere lanetan, eta adierazkortasun handiagoko bideak bilatu zituen, formak adierazmolde gisa duen ahalmena azpimarratuz. Hasierako obretan ekonomia bilatu zuen, koherentzia eta forma-soiltasuna, adibidez, Wellesley Collegeko Mary Cooper Jewett Centerren (Massachusetts, 1955 eta 1958).\n1958an Yale Unibertsitateko Arkitektura Fakultateko zuzendari izendatu zuten, eta harrezkero, forma konplexuagoak erabiltzen hasi zen. Formarekiko kezka hainbeste nabarmendu zen bere obran, non Brutalismo Berria joeraren baitan sailkatu zuten, beren konplexutasunagatik eta zailtasunagatik fisikoki ia ezin egin daitezkeen obrak egiten dituzten egileen sailean, alegia. Horrela, bereziki, ingurune urbanoetarako eta akademikoetarako prestaturiko diseinu dramatiko konplexuek eman zioten ospea.\nLan nagusiak New Havenen egin zituen, adibidez, Yale Unibertsitateko garajea (1958-1964), Agronomoen fakultatea (1958), mila eta bostehun autorentzako garajea (1959), zaharrentzako etxeak (1965) eta abar. Aipagarriak ditu, aurrekoez gainera, Alabamako Tuskegee Chapel (1960), Jacksonvilleko etxea, Floridan (1962), Bostongo Governement Center (1963), Siracusako udaletxea(1964) eta bere lan bitxienetako bat, Yaleko Arte eta Arkitektura Eskola (1963), 9 solairukoa, barruan 36 maila desberdin dituena. 1965ean New Yorkera aldatu eta Statford Harbour egoitza-etxeen saileko proiektua osatu zuen 1966an, eta 1968an New Yorkeko Graphic Art Center. Aurrerantzean udal-proiektuak prestatzen eta modulukako sistemak lantzen jardun zuen nagusiki."}
{"id": "270463", "revid": "46380", "url": "https://eu.wikipedia.org/wiki?curid=270463", "title": "Alger Hiss", "text": "Alger Hiss (Baltimore, Maryland, Ameriketako Estatu Batuak, 1904ko azaroaren 11a - New York, Ameriketako Estatu Batuak, 1996ko azaroaren 15a) legelari eta diplomatikoa izan zen. Sobietar Batasuneko espioi izateaz akusatu zuten Bigarren Mundu Gerran, eta zina hausteagatik kondenatu egin zuten 1950ean, mezulari komunista bati Estatu Departamentuko sekretuen berri eman izana ezkutatzeagatik. Auzi hark nazioarteko arreta bereganatu zuen, eta hil zen arte Gerra Hotzaren lekuko adierazgarrienetako bat izan zen Hiss. Bere karrera politikoa eta, batzuen ustez, baita haren espioi-karrera ere, 1936an hasi zen, Estatu Batuetako Estatu Departamentuan lanean hasi zenean. Harvard Unibertsitatean ikasia zen, eta Rossevelten lehendakaritzapean lan egina, nekazaritzako eta justiziako sailetan.\nEstatu Departamentuko kide gisa, Yaltako bake konferentzian izan zen aholkulari, 1945ean, nazio aliatuen buruzagiak Europako mapa berrantolatzeko elkartu zirenean. Hurrengo urtean, Nazio Batuen erakundearen sorrera-batzordean aritu zen lanean. Bere akusatzaile nagusi eta komunista izandako Whitaker Chambers editorearen arabera, Alger Hiss Estatu Batuetako Alderdi Komunistako kide izan zen, gobernuarentzat lanean aritu zen urteetan, eta gobernuaren sekretuak igorri zituen Sobietar Batasunera. Garai hartan, Estatu Batuetako gobernuarentzat lanean ari ziren ustezko komunisten aurkako sorgin-ehiza edo esetsaldi luze eta zoroa izan zen, eta Hissi bost urteko kartzela-zigorra ezarri zioten. 1954an irten zen kartzelatik, eta hil zen arte bere errugabetasuna defendatu zuen beti. Hissen erruaren edo errugabetasunaren kasua berriro plazaratu zen 1990eko hamarraldian, historialariek Sobietar Batasuneko artxiboetara jotzeko aukera izan zutenean. 1992an, errusiar jeneral Dmitri Volkogonovek, KGBko eta artxibo militarretako historialariak, Hiss Sobietar Batasuneko espioi izan zelako inolako frogarik ez zegoela adierazi zuen."}
{"id": "270464", "revid": "512", "url": "https://eu.wikipedia.org/wiki?curid=270464", "title": "Thomas Hardy", "text": "Thomas Hardy (Upper Bockhampton, Dorsetshire, 1840ko ekainaren 2a - Max Gate, Dorchester, 1928ko urtarrilaren 11) idazle britainiarra izan zen.\nLurjabe txikiz osaturiko familia batean jaio zen; etxean bertan grekoa eta latina ikasi zituen. Arkitektura ikasi ondoren, literaturari lotu zitzaion; eleberria, poesia eta antzerkia landu zituen. 1872an argitaratu zuen bere lehen lan aipagarria, \"Under the Greenwood tree\" (\"Baso berdearen azpian\"). 1873an, \"A pair of blue eyes\" (\"Begi urdin parea\") bigarren eleberria agertu zen, Emma Laviniak, hurrengo urtean berekin ezkonduko zen emakumeak inspiratua. Ondoko eleberriek ospe handia eman zioten literaturazaleen artean. Hona haietariko ezagunenak: \"Far from the Madding Crowd\" (1874, \"Jendetza zoroagandik urrun\"); \"Return of the Native\" (1878, \"Sorterrirako itzulera\"); \"The Mayor of Casterbridge\" (1886, \"Casterbridgeko alkatea\"); \"The Woodlanders\" (1887, \"Basoko biztanleak\"); \"Tess of the D\u00b4Ubervilles\" (1891); \"Jude the Obscure\" (1895, \"Juda Iluna\"). Obra horietan ikuspegiak eta nekazari-lanak eta ohiturak jasotzeko trebetasunaz gainera, pertsonaien psikologia barneratzeko dohain handiak erakutsi zituen Hardyk. Mundu zaharraren eta berriaren arteko gatazka erakusten du, Wessex izeneko alegiazko lurralde mitikoa delarik jokalekua. Bestalde, halabeharrak gupidagabe astindu ohi ditu Hardyren pertsonaiak, eta haren aurka ezin dute deus egin. Umoreak pesimismo hori jabaldu egiten du kontakizun-liburuetan: \"Wessex Tales\" (1888, \"Wessexeko ipuinak\"), \"A group of noble dames\" (1891, \"Dama nobleen taldea\"), \"Life\u00b4s little ironies\" (1894). Azkeneko urteetan, Hardyk prosari utzi eta hitz neurtuz idazteari ekin zion. Jardun horri dagozkio, besteak beste: \"Poems of the Past and Present\" (1901, \"Iraganeko eta egungo poemak\"); \"The Dynasts\", Napoleonen gerra gai duen poema dramatiko luzea (1904-1908); \"Time\u00b4s Laughing-Stock\" (1909, \"Denboraren jostailuak\"); \"Satires of Circunstance\" (1914)."}
{"id": "270465", "revid": "58701", "url": "https://eu.wikipedia.org/wiki?curid=270465", "title": "Carmen Kurtz", "text": "Carmen Kurtz (jaiotza-izena: \"Carmen de Rafel Mar\u00e9s\") katalan idazlea izan zen (Bartzelona, 1911ko irailaren 18a - 1999ko otsailaren 5a).\nBiografia.\n1935ean, ikasketak Londresen egin ondoren, Pierre Kurtzekin ezkondu zen, eta idazten hasi zenean, haren abizena hartu zuen. Ezkondutakoan Frantziara joan ziren, baina Bigarren Mundu Gerran senarra gerrara deitu zuten, eta alemanek atxilo hartu zuten. Gatibualdiak haren izaera garraztu zuen, eta 50eko hamarraldian bereizi egin ziren. Esperientzia hori \"El desconocido\" (\"Ezezaguna\") eleberrian kontatu zuen; 1956ko Planeta saria jaso zuen. Aurrerago, \"En la punta de los dedos\" (1968, \"Hatzen puntan\") argitaratu zuen, Segoviako gerra ondoko giroaz. Ezkonduta egon zen garaiko azken urteak Segovian eman zituen, eta han hasi zen haurrentzako ipuinak idazten; baina Carmen Laforeten \"Nada\" eleberriak izan zuen arrakastak helduentzat idaztera bultzatu zuen. Horrela sortu zen \"Duermen bajo las aguas\" (1955, \"Urpean egiten dute lo\"), Bigarren Mundu Gerraren garaiko Frantzia okupatuari buruzko oroitzapenen bilduma.\n1954an Bartzelona Hiria eleberri saria irabazi zuen.\nObra.\nLan aipagarrienak: \"La vieja ley\" (1956, \"Zaharkitutako legea\"); \"Detr\u00e1s de la piedra\" (1958, \"Harriaren atzean\"); \"Al lado del hombre\" (1961, \"Gizonaren ondoan\"); \"El becerro de oro\" (1964, \"Urrezko zekorra\"); \"Siete tiempos\" (1964, \"Zazpi aldi\"); \"Las algas\" (1966, \"Itsas belarrak\"); \"Entre dos oscuridades\" (1969, \"Bi iluntasunen artean\"); \"Al otro lado del mar\" (1973, \"Itsasoaz bestaldean\"); \"El viaje\" (1975, \"Bidaia\"); \"El regreso\" (1976, \"Itzulera\"); \"C\u00e1ndidas palomas\" (1975, \"Uso xaloak\"). Haurrentzat idatzitako lanen artean aipatu beharrekoak dira \"Color de fuego\" (1964, \"Suaren kolorea\"), eta \"Oscar\" pertsonaiari eskainitako saila.\nEstiloa.\nCarmen Kurtzek zorroztasunez aztertzen du beti errealitatea, berak bizitakoa, askotan, eta bere eleberriek horregatik dute eguneroko baten edo oroimen-liburu baten itxura."}
{"id": "270466", "revid": "28807", "url": "https://eu.wikipedia.org/wiki?curid=270466", "title": "Carmen de Rafel Mar\u00e9s", "text": ""}
{"id": "270467", "revid": "96586", "url": "https://eu.wikipedia.org/wiki?curid=270467", "title": "Jorge Enrique Adoum", "text": "Jorge Enrique Adoum (Ambato, Ekuador, 1926ko ekainaren 29a - Quito, Ekuador, 2009ko uztailaren 3a) ekuadortar idazlea izan zen.\nBiografia.\nEkuadorko Kultura Etxearen Edizioak argitaletxearen zuzendaria izan zen, eta Nazio Batuen Erakundearen eta UNESCOren funtzionario gero. Gizartearekiko kezka izan zen nagusi bere lehen poema-liburuan, \"Ecuador amargo\" (1949, \"Ekuador samina\") izenekoan, eta gero, Pablo Nerudaren eraginez (haren idazkari izan zen aldi batez), baita ondorengo hauetan ere: \"Los or\u00edgenes\" (1952, \"Hastapenak\"); \"El enemigo y la ma\u00f1ana\" (1952, \"Etsaia eta goiza\"); \"Dios trajo la sombra\" (1959, \"Jainkoak iluntasuna ekarri zuen\"); eta \"Eldorado y Las ocupaciones nocturnas\" (1961, \"Eldorado eta gaueko eginkizunak\"). \"Los cuadernos de la tierra\" (1961, \"Lurraren koadernoak\") lana osatzen dute guztiek; bertan ahalegin aipagarria egin zuen, antzinatik hasi eta konkistaren eta kolonizazioaren garai mingarrietarainoko Ekuadorko gizon-emakumeen esperientzia historikoak berreskuratzeko. \"Notas del hijo pr\u00f3digo\" (1951, \"Seme galduaren oharrak\"); \"Relatos del extranjero\" (1953, \"Arrotzaren kontakizunak\"); \"Y me fui con tu nombre por la tierra\" (1964, \"Eta zure izenarekin ibili nintzen munduan zehar\"); \"Curriculum mortis\" (1968); eta \"No son todos los que est\u00e1n\" (1980, \"Ez dira dauden guztiak\") liburuetan kezka horiek berak eta pertsonalagoak azaldu zituen; aldi berean, lehenaldiko hizkuntza poetiko asaldatua baztertzen hasi zen, eta gizon-emakume modernoei buruz hitz egiteko egokiagoa zen esamolde arruntagoa bilatu zuen. Antzerki-lanak ere idatzi zituen: \"El sol bajo las patas de los caballos\" (1975, \"Eguzkia zaldien hankapean\"); eta \"La Subida a los infiernos\" (1976, \"Infernuetarako igoera\"), esate baterako. Arrakasta handia izan zuen \"Entre Marx y una mujer desnuda\" (1976, \"Marxen eta emakume biluzi baten artean\") nobelak.\nLiteratura-kritika ere landu zuen; besteak beste, \"Poes\u00eda del siglo XX\" (1957, \"XX. mendeko poesia\"); eta \"Sin ambages\" (1989, \"Argi eta garbi\") liburuetan.\n1994an, Santo Domingoko (Dominikar Errepublika) Unibertsitate Autonomoko ohorezko irakasle izendatu zuten. Aurrerago, \"De cerca y de memoria, recuerdos de lecturas, autores y lugares\" argitaratu zuen, kultura latinoamerikarreko idazle, margolari, politikari eta beste zenbait pertsona ospetsuren pasadizoak biltzen dituena.\nOndorengo autore hauen poesia itzuli zuen gaztelaniara: T. S. Eliot, Langston Hughes, Jacques Pr\u00e9vert, Yannis Ritsos, Vin\u00edcius de Moraes, Naz\u0131m Hikmet, Fernando Pessoa, Joseph Brodsky, eta Seamus Heaney."}
{"id": "270469", "revid": "9445119", "url": "https://eu.wikipedia.org/wiki?curid=270469", "title": "Cristina Iglesias", "text": "Cristina Iglesias Fern\u00e1ndez-Berridi (Donostia, Gipuzkoa, 1956ko azaroaren 8a) gipuzkoar eskultorea da eta nazioarte mailan errekonozimendu eta sariak jaso ditu. Beren lanek, oro har, material ezberdinen erabileran oinarritzen den hiztegi estetikoa islatzen dute, hala nola hormigoia, alabastroa, erretxina, burdina edo kristala, batzuetan bambua edo orbela bezalako landare-motiboekin eta artistak espazioarekiko, arkitekturarekiko, literaturarekiko eta geologiarekiko duen interesa adierazten duten teknika desberdinekin konbinatzen direnak.\nAlberto Iglesias haren neba da.\nBiografia.\nKimika ikasketak egin ondoren, artegintzara bideratu zuen bere jarduna. Bartzelonan Marrazkigintza eta Zeramika ikasi ondoren, Londresera joan zen 1980an \"Chelsea School of Art\" ikastegian bere prestakuntza osatzera, eta hantxe egin zituen bere lehen erakusketak. Nazioarteko izena 1993an heldu zitzaion, Veneziako Bi Urtekoan parte hartu ondoren.\nEskulturako irakaslea izan da lau urtez Municheko Arte Visualen Akademian. Azken urteotan Torrelodonesen (Madril) bizi da, eta bertan lan egiten du.\nErakusketak.\nMaiz erakutsi du bere lana mundu osoko museo eta erakustaretoetan. 1997 eta 1999 urteen artean, New Yorkeko Guggenheim, Chicagoko The Renaissance Society, Madrilgo Sof\u00eda Erregina eta Bilboko Guggenheimen aurkeztu du bere lana, besteak beste. New York eta Bilboko Guggenheim Museoetan eskaini zitzaizkion erakusketak atzera begirakoak izan ziren; Bilboko Guggenheimen ere baditu lanak bilduma iraunkorrean. 1999an Berlingo Art Forum azokan aurkeztu zituen bere lanak, eta urte berean Donostiako Musika Hamabostaldiko kartela egin zuen.\nIglesiasek eskulturaren irakurketa poetikoa egiten du. 80. hamarkadaren bukaeran erabiltzen zituen materialetatik (burdina, egurra, larrua eta beira) garapen bat nabari da bere lanean hurrengo hamarkadan. Azkeneko obretan, argazkilaritza darabil oinarri bezala, eta eskultura arkitekturarekin lotua ulertzen du. Arco Madrilgo Arte Garaikide Azokan ere ia urtero egon ohi da bere lana ikusgai, eta 2001. urtean hiru erakusketa berri garrantzitsu ditu: Nimesko Arte Garaikidearen Museoan, Chicagoko Donald Young eta Municheko Lehnbachhaus erakustokietan.\nUrte batzutako isilunearen ondoren, Cristina Iglesias 2007. urtean agertu zen berriro, Prado Museoa handitzeko bere ate eta eskulturarekin.\n2011an Folkestonen, Ingalaterra\"'.A million miles from home\" (Etxetik milioi bat miliatara) izenburuko erakusketan egon zen. Partehartzaileen artean, Cristina Iglesiasekin batera, Martin Creed --2001ko Turner saria--, Cornelia Parker eta Hew Locke bezalako lehen mailako artistak iegon ziren.\n2015ean bere obra bat izan zen Bilboko Arte Ederren Museoak aldi baterako gonbidatua.\nEsku hartze artistikoak.\n2008an, Eusko Legebiltzarraren eraikinaren atarian, Gauerdiko Iparrorratza eskultura inauguratu zen, indarkeriaren biktimei eskainia.\n2011an Iberdrola Dorrerako eskultura egin zuen.\n2017an Botin Fundazioarentzat eta Peredako lorategien ingurunerako bereziki diseinatu zuen lau putzuz eta urmael batez osatutako esku-hartze eskultoriko bat, \"Lurrazpitik\" izenekoa.\n2018an Donostian Santa Klarako itsasargiaren barruan eskultura bat kokatzeko proiektua aurkeztu zen, eta 2021ean inauguratu Hondalea izenarekin."}
{"id": "270470", "revid": "6327", "url": "https://eu.wikipedia.org/wiki?curid=270470", "title": "Cristina Iglesias Gisasola", "text": ""}
{"id": "270471", "revid": "105290", "url": "https://eu.wikipedia.org/wiki?curid=270471", "title": "Coa Harana eta Siega Verdeko labar-arte guneak", "text": "Coa Harana eta Siega Verdeko labar-arte guneak (), Paleolito aroko haitzuloetako artea babesteko UNESCOk Gizateriaren Ondare izendatu zituen C\u00f4a Harana () Portugalen eta Siega Verde Espainian.\nHistoria.\n1992az geroztik C\u00f4a haraneko hainbat harkaitzetako grabatuetan egindako azterketek goitik behera aldatu zuten aro horretako arte monumentalaren inguruko ordura arteko ikuspegia: aurkikuntza hark adierazten zuen Mendebaldeko Europan haitzuloetako artea haitzuloetatik kanpo ere egiten zela, munduko historiaurreko arte-gune gehienetan bezala. Foz C\u00f4a guneak adierazten du, gainera, Paleolito garaian haitzuloetako artea garrantzi handiko izan zela; ordurako horren susmoa bazen, 1981. urteaz geroztik aurkitutako haitzuloetako hainbat guneri esker.\n1990eko hamarraldiaren hasieran C\u00f4a ibaian (Duero ibaiaren adarra, Portugalgo ipar-ekialdeko eskualdean) urtegi bat eraikitzen hasi ziren, eta ondoren, Duero ibaian mota bereko lanak egiten hasi ziren, kilometro gutxiko tartean alegia. Lan haiek egiten ari zirela ezagutu ziren inguru hartako haitzuloetako grabatuak, oro har, protohistoriaren aldikoak. Aurkitutako grabatu gehienak Paleolito garaikoak zirela onartu zenean, urtegiaren eraikuntza bertan behera utzi behar izan zen. Hortaz, parke arkeologiko bat sortu zen haitzuloetako grabatuak babesteko asmoz.\n2010 urtean babesturiko eremua handitzea erabaki zen eta Salamancan dagoen Siega Verde eremua barneratu zen.\nGrabatuak.\nGoi Paleolitoko grabatuak Burdin Arokoak baino ugariagoak dira Foz C\u00f4an. Burdin Aroko irudiak ebakidura finez eginak dira, eta zaldunak erakusten dituzte, jantziekin eta jaurtitzeko armekin. Izan ere, Paleolito aroan ez dago halakorik; Paleolito aroko irudi gehienak hiru animaliarenak dira, zaldi, basahuntz eta uroarenak hain zuzen. Zenbait haitzetan, hamar animalia biltzen dira, batzuk besteen gainean.\nEz dira inoiz jarrera errealistan egoten, eta espazioan igeri daudela ematen du. Batzuetan animalia bat bera bi edo hiru bururekin marraztuta ageri da; mugimendua adierazi nahi zutela dirudi."}
{"id": "270472", "revid": "6327", "url": "https://eu.wikipedia.org/wiki?curid=270472", "title": "C\u00f4ako Harana", "text": ""}
{"id": "270474", "revid": "6327", "url": "https://eu.wikipedia.org/wiki?curid=270474", "title": "C\u00f4ako bailara", "text": ""}
{"id": "270475", "revid": "6327", "url": "https://eu.wikipedia.org/wiki?curid=270475", "title": "Foz C\u00f4a gunea", "text": ""}
{"id": "270476", "revid": "6327", "url": "https://eu.wikipedia.org/wiki?curid=270476", "title": "C\u00f4a harana", "text": ""}
{"id": "270477", "revid": "512", "url": "https://eu.wikipedia.org/wiki?curid=270477", "title": "Welser familia", "text": "Welser familia XV-XVII. mendeetako alemaniar merkatari- eta finantzari-familia izan zen, europarrek XVI. mendean itsasoz haraindi izandako hedakuntzan eta politikan eragin handia izan zuena.\n1476. urtean Bartholoma\u00fcs, Lucas, Ulrich eta Jacob Welser anaiek finantza-elkarte bat sortu zuten Augsburgon, nazioarteko merkataritzan jarduteko. Handik gutxira, egoitza ugari zabaldu zituen Anberes, Londres, Lisboa eta Alemania eta Italiako hiri nagusietan. Konpainiako kapitala banketxeen mozkinen eta Europako erdialdeko zilar-hobien ustiaketaren bidez bermatzen zen. Lucasen seme Anton Ekialdeko espezien merkataritzan ziharduen itsas ontziteria baten jabe egin zen.\nBartholoma\u00fcsen seme Antonen garaian (1448-1561) bizi izan zituen konpainiak bere garai oparoenak. Karlos V.ari (Espainiako Karlos I.a) egin zizkion alokairu ugarien truke, Ameriketako lurralde berriak eskuratu zituen. 1528. urtean, enperadoreak proposatuta, Indietako Kontseiluak Venezuelako eremu zabal bateko gobernuaren eta ustiaketaren eskubideak utzi zituen Welser sendiaren esku. Familiak Ambrosio Alfingerren espedizioa finantzatu zuen, eta Venezuelako eremu zabal haren gaineko eskubideak gorde zituen, 1556. urte arte. Handik urtebetera, Bartholoma\u00fcsen alaba Philippine Karlos V.aren ilobarekin, Fernando artxidukearekin, ezkondu zen.\nHorrela, habsburgotarrekin lotuta geratzen bazen ere, Welser sendiaren ondasunak galtzen hasi ziren XVI. mendeko azken urteetan, batetik, Filipe II.a Espainiakoak zorrak ordaintzen ez zizkielako, eta bestetik, Genoako bankariak indartzen ari zirelako.\nAipagarria da, halaber, familia honetako Markus Welser (1558-1614), Bartholoma\u00fcsen biloba eta Augsburgoko alkatea, besteak beste, \"Rerum Boicarum libri quinque\" kronika historikoa idatzi zuena. 1614. urtean Welser konpainiak porrot egin zuen, eta erabat galdu zuen Europako ekonomian zuen nagusitasuna."}
{"id": "270478", "revid": "119347", "url": "https://eu.wikipedia.org/wiki?curid=270478", "title": "Eug\u00e8ne Goienetxe", "text": "Eug\u00e8ne Marie Gaston Pie Joachim Goienetxe Farnie (Uztaritze, 1915eko ekainaren 15a - \"ibidem\", 1989ko urtarrilaren 11) Lapurdiko historialaria izan zen.\nBiografia.\nLetretako eta historiako ikasketak Baionan, Jean-Pierre Urrikarriet izan zuen filosofia irakasle izanik, euskal kultura eta historiaren grina piztu ziona. Baionan, Aitzol apaiz eta aktibista euskaltzalea ezagutu zuen, baita EAJrekin harremanetan hasi ere. Parisen jarraitu zituen ikasketak 1932an. \nEuzko Alderdi Jeltzaleko kide egin zen hamazazpi urterekin. Euskal ikasle-talde bat antolatu zuen Lapurdin 1933an, eta Euzko Alderdi Jeltzalearen zerbitzuan jarri Hego Euskal Herrian, Espainiako Gerra Zibila hasi zenean. Orduan, frantseserako itzultzaile eta dibulgazio lanetan aritu zen Frantzian euskal gaiak haizatzen eta Euskal Jaurlaritzarentzat, hala nola alemanen 1936ko Gernikako bonbardaketa salatzen. \n1938an, League International des Amis de Basques sortu zen, eta bertan Eusko Jaurlaritzarentzat aritu zen harreman lanetan, Paris egoitza harturik. 1938an, historian lizentziatu zen. \"Aintzina\" Ipar Euskal Herriko talde abertzalean hasi zen. Frantses armadak 1940an gerrara mobilizatu zuen, baina disenteriak jota etxera itzultzeko baimena jaso zuen, Uztaritzera. \nBigarren Mundu Gerraren garaian, Karl Gudall europar hizkuntzen adituarekin harremanak izan zituen Ipar Euskal Herrian, eta hark Ernst Best buruzagi naziarekin harremanetan jarri zuen, une horretan Frantzia okupatuko errepresioaren buru zena. Haren bitartez, elkarrizketak hasi ziren EAJ eta arduradun naziekin, euskaldunen Frantziako egoera goxatzeko eta ihes egindako Hego Euskal Herriko euskaldunak babesteko asmoz. \n1944an, Frantzian gerra amaitu ondoren, kartzelan sartu zuten, nazien laguntzaile izan zelakoan. Espetxean 37 hilabetez egon ondoren, politika utzi eta historia-ikerketetan hasi zen. 1949an bere ikasketako tesia (\"Bayonne et la r\u00e9gion bayonnaise du XII au XV si\u00e8cle\", 1949; \"Baiona eta Baionaldea XII. eta XV. mendeetan\") aurkeztu zuen.\n1949tik 1960ra Ipar Euskal Herritik kanpo egon eta gero, \"Notre t\u00e8rre basque\" (1961, \"Gure euskal lurra\") izeneko historia-liburua aurkeztu zuen, eskoletarako testu gisa. 1966an doktoretza-tesia aurkeztu zuen, Bordeleko Unibertsitatean (\"L'onomastique du Nord du Pays Basque au Moyen \u00c2ge\", \"Ipar Euskal Herriko onomastika Erdi Aroan\") eta Euskal Historiako Katedra jaso zuen, 1968an, Paueko Unibertsitatean. 1979. urtean eman zuen argitara \"Le Pays Basque\" (\"Euskal Herria\"), Ipar Euskal Herriko eta, oro har, Euskal Herri osoko historia ezagutzeko obra handia. \nIdazle emankorra izan zen eta \"Gure Herria\", \"BS-LAB\", \"Yakintza\" eta \"Herria\" aldizkarietan eman zituen argitara artikulu aipagarrienak. Euskal Herriko Unibertsitateak \"honoris\" \"causa\" doktore izendatu zuen 1982. urtean, eta Eusko Ikaskuntzako ohorezko kide izan zen luzaroan. Ezbairik gabe, Euskal Herriko historialari handienetako bat izan zen."}
{"id": "270479", "revid": "6327", "url": "https://eu.wikipedia.org/wiki?curid=270479", "title": "Eug\u00e9ne Goyheneche", "text": ""}
{"id": "270480", "revid": "58701", "url": "https://eu.wikipedia.org/wiki?curid=270480", "title": "Ricardo Gull\u00f3n", "text": "Ricardo Gull\u00f3n (Astorga, Le\u00f3n, Espainia, 1908ko abuztuaren 31 - Madril, Espainia, 1991ko otsailaren 11) espainiar literatura-kritikaria izan zen.\nBiografia.\n1925 eta 1928 urteetan \"La Saeta\" eta \"Humo\" aldizkariak sortu zituen, eta \"Gu\u00eda art\u00edstica y sentimental de Astorga\" (1929, \"Astorgako gida artistiko eta sentimentala\") idatzi zuen, Leopoldo Panero eta Luis Alonsorekin elkarlanean.\nMadrilen, Zuzenbideko ikasketak egin zituen, eta \"Br\u00fajula\" (Julio Angulorekin), \"Bolet\u00edn \u00faltimo\" (1932) eta \"Literatura\" (1934, Ildelfonso Manuel Gil poetarekin) aldizkariak sortu zituen. Literatura-jarduera biziko urte haietan, 27ko belaunaldiko poetak ezagutu zituen, eta bere belaunaldikoak, 36koak.\n1958an Puerto Ricora joan zen, eta Estatu Batuetara gero, hango unibertsitateetan lan egitera. 1989an Asturiasko Printzea saria eman zioten, eta hurrengo urtean Espainiako Errege Akademiako kide egin zuten.\n1929an, Luis Alonsorekin elkarlanean, \"Los cuatro filetes del Apocalipsis\" (\"Apokalipsiko lau xerrak\") argitaratu zuen, Vicente Blasco Ib\u00e1\u00f1ezen eleberri ezagunaren parodia."}
{"id": "270481", "revid": "58701", "url": "https://eu.wikipedia.org/wiki?curid=270481", "title": "Bridget Riley", "text": "Bridget Louise Riley (Londres, Ingalaterra, 1931ko apirilaren 24a -) britainiar pintorea da.\n\"Op Art\" arte-mugimenduko margolari aipagarrienetako bat da.\nBiografia.\nForma abstraktuzko irudi konplexuak sortu zituen, efektu optiko deigarriak lortzeko.\nBridget Riley Londresen jaio zen eta Londresen bertan egin zituen ikasketak; marrazkilari gisa espezializatu zen. 1950eko hamarraldiaren bukaerako lanetan Georges Seuraten puntillismoaren eragina antzeman daiteke. Izan ere, Maurice de Sausmarez pintoreak Rileyren obraren miresle handia zen Seurat aztertzera bultzatu baitzuen. Dena dela, Rileyk 1960ko hamarraldian egin zituen koadro abstraktuen bidez lortu zuen ospea.\nHasierako etapa puntillistaren ondoren, 1960tik aurrera kolore laueko eta gainalde zabaleko pintura egin zuen, zuri-beltzeko obra ugari egiten hasi aurretik, 1961-1965 bitartean. Aurrerago, bigarren aldian, forma geometrikoko sailak egin zituen, batetik bestera tamaina eta forma pittin bat aldatuz, mugimendua adierazteko. Horren erakusgarri aipagarrienetako bat \"Fall\" (\"Erorikoa\") da (1963, Londres). 1960ko hamarraldiaren bukaeran beste mekanismo optiko batzuk saiatu zituen: kolore osagarri garbiko lerroak bata bestearen ondoren margotuz kolore banakoen pertzepzio argia aldatzen zuen.\n1970eko hamarraldian zehar kolore-gama zabaldu zuen, zuria eta beltza barnean zirela. Abstrakzio-maila handia bada ere, Rileyren obrek bere munduaren ikuspegia erakutsi nahi dute, Egiptoko bidaia baten ondoren 1980an egin zuen pintura-sailean ikus daitekeen bezala.\nRileyk eragin handia izan du Op Art joeraren bilakaeran; eragin handia izan zuen herrialde askotako artistengan, eta laguntzaile asko izan zituen, haren lanak haren diseinu eta argibideen arabera bukatzen zituztenak. XX. mende bukaerako arte gehienean bezala, Rileyren obran ere lanaren osagai kontzeptuala lanaren beraren nolakotasun indibiduala baino garrantzitsuagoa izatera iritsi zen."}
{"id": "270482", "revid": "28807", "url": "https://eu.wikipedia.org/wiki?curid=270482", "title": "Bridget Louise Riley", "text": ""}
{"id": "270484", "revid": "59723", "url": "https://eu.wikipedia.org/wiki?curid=270484", "title": "Claude Debussy", "text": "Achille-Claude Debussy (Saint-Germain-en-Laye, Frantzia, 1862ko abuztuaren 22a - Paris, Frantzia, 1918ko martxoaren 25a) musikagile bat izan zen.\nBizitza.\nSaint-Germain-en-Laye-n jaioa, Paristik hurbil. Bost anai-arrebetatik nagusia, ama jostuna zuen eta aita, dendaria. Zazpi urte zituela, izeko batek piano klaseak ordaindu zizkion. Hamar urterekin, Parisko Kontserbatorioan ikasten hasi zen, baina lehiaketa galdu eta kontzertuak emateari uko egin zion. Nadezhda von Meck-entzat egin zuen lan hiru urtez, Txaikovskiren mezenas izan zena. 1884ean Erromako konposizio lehiaketa irabaztearekin lau urterako diru-laguntza jaso zuen, Villa Mediciko Arte Ederren Akademian aritzeko \"L'enfant prodige\" obragatik.\nClaude Debussy Frantziako eta Europako musikaren berritzailea izan zen; bere belaunaldiko teknika inpresionistak eta sinbolistak ezarri zituen musika-sorkuntzan, eta adierazteko modu berri bat sortu zuen, sentimenduen adierazpen-askatasuna aldarrikatzen zuena. Richard Wagnerren mireslea zen, eta hura izan zen Debussyren maisu nagusia; izan ere, Wagnerrek, bere \u00abarte lan orohartzailea\u00bbren kontzeptuarekin, musikagileen, poeta sinbolisten eta margolari inpresionisten nahiak betetzen zituen. Wagnerrez gainera, Alexandr Borodin eta Modest Musorgski errusiar musikagileak zituen gogoko.\nLanak.\n1887an Parisa itzuli zen, eta musika-estetika berri baten bila saiatu zen, \u00abarimaren sentimenduen adierazpena\u00bb bideratu nahian. Hala, laster idatzi zituen hainbat lan bikain: \"La Demoiselle \u00e9lue\" (1888, \"Andere\u00f1o hautatua\"), Dante Gabriel Rosettiren testuarekin; \"Pr\u00e9lude \u00e0 l'apr\u00e8s-midi d'un faune\", Mallarm\u00e9ren poeman oinarritua, askorentzat XX. mendeko musikaren hasiera dena (1894, \"Fauno baten arratsaldearen preludioa\"); eta \"P\u00e9lleas et M\u00e9lisande\" opera, Maeterlincken libretoarekin, eta 1902an Parisko Opera Komikoan lehen aldiz eman zena. \"La Mer\" poema sinfonikoa (1905, \"Itsasoa\"), olatuen hotsa gogorarazten duten eskalekin, \"Douze pr\u00e9ludes\" (1910-1913, \"Hamabi preludio\"), eta\" En blanc et noir\" bi pianorako obra (1915, \"Zuri-beltzean\"), dira heldutasuneko maisulan batzuk. Ohiko analisi- eta egitura-legeen aurrean, haien arauak ordura arteko musika-sorkuntza mugatu baitzuten, Debussyren lanak adierazpen-mota berriak bideratu zituen.\nHeriotza.\nOndesteko minbiziak jota hil zen Parisko bere etxean, 55 urterekin. Diagnostikoa 9 urte lehenago egin zioten, odol-jarioak pairatu ostean, eta 1915eko abenduan egin zioten historiako lehenengo kolostomietakoa izan zena."}
{"id": "270486", "revid": "336", "url": "https://eu.wikipedia.org/wiki?curid=270486", "title": "George Gabriel Stokes", "text": "George Gabriel Stokes (Bornat Skreen, 1819ko abuztuaren 13a - Cambridge, 1903ko otsailaren 1a) irlandar matematikaria eta fisikaria izan zen.\nCambridgeko Unibertsitatean matematika irakasle izan zen 1849an. Fluido likatsuen jokaeraz azterketak egin zituen, eta gai likatsuen legea adierazi zuen. Matematikan, bektoreen analisian oinarritutako teorema bat ezarri zuen. 1842tik 1843ra bitartean, konprimatu ezinezko fluidoen mugimendu egonkorraz egin zituen azterketak, mugitzen ari diren fluidoen igurzketaz, eta solido elastikoen orekaz eta mugimenduaz. Fluoreszentzia ikertu zuen (hitz hori berak asmatua da), argi ultramorea erabiliz, eta kuartzoa, argi ultramorearen eraginpean, gardena zela frogatu zuen. Eterraz ere azterketak egin zituen, eta argizariaren antzekoa zela esan zuen, baina, aldi berean, indar egonkor motel batek jariakor bihur zezakeela. Geodesia zientziaren (Lurraren neurriaren eta formaren, eta grabitate-eremuaren azterketa) aitzindari izan zen. Londresko Royal Societyko kidea, idazkaria eta lehendakaria izan zen 1851tik aurrera."}
{"id": "270487", "revid": "58701", "url": "https://eu.wikipedia.org/wiki?curid=270487", "title": "Andr\u00e9 Gide", "text": "Andr\u00e9 Gide (Paris, Frantzia, 1869ko azaroaren 22a \u2013 1951ko otsailaren 19a) idazlea izan zen.\nBiografia.\nAita protestantea zuen, eta ama katolikoa, eta horrek eragin handia izan zuen haren obran. Oso gazte zela, aita hil zitzaion, eta amak oso moral gogorrean hezi zuen. 1895ean Madeleine bere lehengusuarekin ezkondu zen; harekin lotzen zuten sentimenduak \"Les Cahiers d\u00b4Andr\u00e9 Walter\" (1891) obran azaldu zituen. Eragin sinbolista berak bultzaturik idatzi zituen \"Le Trait\u00e9 de Narcisse\" (1893), eta \"La Tentative amoureuse\" edo \"Le Trait\u00e9 du vain d\u00e9sir\" (1893). Gaixo zegoela eta, sendatzeko, Aljeriara joan zen (1893), eta han oso krisi gogorra izan zuen, \"Les Nourritures terrestres\" (1895) obran aipatu zuen bezala; ideal humanistaren zilegitasuna aldarrikatzen zuen han. \"Sa\u00fcl\" draman (1903) eta \"Prom\u00e9th\u00e9e mal enchain\u00e9\" (1899) ipuinean ideal hori zehaztu zuen, baina \"L\u00b4Immoraliste\" (1902, \"Inmoralista\", Imanol Unzurrunzagak euskarara itzulia) obran moteldu. Berekoikeria eta hurkoaren maitasuna, sentsualitatea eta adimena lotu nahirik, \"Les Caves du Vatican\" (1914), \"La Symphonie pastorale\" (1919, apaiz protestante baten bizitzako arazoak) idatzi zituen. 1925ean, eleberrigintzak dituen arazoei buruz \"Les Faux-Monnayeurs\" idatzi zuen. Afrika beltzera egin zuen bidaia baten ondoren, kolonialismoaren gehiegikeriak salatu zituen, eta alderdi komunistara hurbildu zen, baina azkenik erabat baztertu zuen alderdia. 1946an \"Th\u00e9s\u00e9e\" (\"Teseu\", Ibon Sarasolak euskarara itzulia) obran, gizakiari barneko askatasuna ematen dion ekintza oro onetsiz, bere pentsaera morala osatu zuen. Une berean, 1889az geroztik idazten joan zen \"Journal\" egunerokoan (1943tik 1953ra argitaratua) argitasun osoz agertu zituen idazlearen eta pertsonaren kezkak, eta baita \"Si le grain ne meurt\" (1920tik 1924ra) eleberri autobiografikoan, eta \"Corydon\" (1911) saiakeran ere. Literaturako Nobel saria eman zioten 1947an."}
{"id": "270488", "revid": "512", "url": "https://eu.wikipedia.org/wiki?curid=270488", "title": "Cintio Vitier", "text": "Cintio Vitier (Key West, Florida, AEB, 1921eko irailaren 25a - Habana, Kuba, 2009ko urriaren 1a) kubatar poeta izan zen, jatorriz estatubatuarra.\nBiografia.\n1935ean Habanara joan zen eta Zuzenbideko ikasketak egin zituen han (1947). \"Or\u00edgenes\" taldeko kide izan zen, Lezama Lima eta Eliseo Diegorekin batera, besteak beste. 1947-1961 bitartean frantseseko eskolak eman zituen Habanako Irakasle Eskolan, eta 1959-1960 urteetan Kubako eta Hispanoamerikako literatura-irakasle izan zen, eta Hispaniar Ikasketen Saileko zuzendari, Las Villasko Unibertsitate Zentralean (\"Universidad Central\"). Liburutegi Nazionaleko ikertzaile gisa lan egin zuen eta \"Revista de la Biblioteca Nacional \u00abJos\u00e9 Mart\u00ed\u00bb\" aldizkariaren zuzendari izan zen, besteak beste. Kubako eta atzerriko argitalpen askotan parte hartu zuen. Paul Val\u00e9ry, St\u00e9phane Mallarm\u00e9, Paul Claudel eta Arthur Rimbauden obren gaztelaniarako itzulpenak egin zituen.\nBere poesian eguneroko gauzez hitz egiten du, eta hitzaz kezkaturik agertzen da eta estutasun metafisiko nabarmena agerian uzten du.\nObra nagusiak: \"V\u00edsperas (1938-1953)\" (1953, \"Bezperak [1938-1953]\"); \"Testimonio (1953-1968)\" (1968, \"Lekukotasuna [1953-1968]\"); \"La fecha al pie\" (1981, \"Data oinean\"); \"Hojas perdidizas\" (1988, \"Hosto galkorrak\"); \"Poemas de mayo y junio\" (1990, \"Maiatz-ekaineko poemak\").\nAipagarriak ditu Kubako literaturaz egindako lanak: \"Diez poetas cubanos. 1937-1947\" (1948, \"Hamar poeta kubatar. 1937-1947\"); \"Cincuenta a\u00f1os de poes\u00eda cubana. 1902-1952\" (1952, \"Kubatar poesiako berrogeita hamar urte. 1902-1952\"); \"Las mejores poes\u00edas cubanas\" (1959, \"Kubatar poesiarik onenak\"); \"Los grandes rom\u00e1nticos cubanos\" (1960, \"Kubatar erromantiko handiak\"); \"La cr\u00edtica literaria y est\u00e9tica en el siglo XX cubano\" (1968-1974, \"Kubako XX. mendeko kritika literarioa eta estetikoa\"). Jos\u00e9 Mart\u00edri buruzko zenbait saiakeraren egilea ere bada: \"Estudios Cr\u00edticos\" (1964, \"Azterketa kritikoak\"); \"Temas Martianos\" (1969, \"Martiren inguruko gaiak\").\nHainbat sari jaso zituen; besteak beste, Literaturako Sari Nazionala, 1988an, Juan Rulfo saria 2002an, eta Kubako Zientzia Akademiaren domina. Aurrekoez gain, Habanako Unibertsitateak, Las Villasko Unibertsitate Zentralak eta Japongo Soka Unibertsitateak emandako Honoris causa doktoregoak jaso zituen."}
{"id": "270489", "revid": "336", "url": "https://eu.wikipedia.org/wiki?curid=270489", "title": "Neil Simon", "text": "Neil Simon (New York, AEB, 1927ko uztailaren 4a \u2013 ibidem, 2018ko abuztuaren 26a) estatubatuar antzerkigilea izan zen.\nBiografia.\nOso egile oparoa izan zen eta arrakasta komertzial handiko komediak eta musikalak osatu zituen. 1991n Pulitzer saria irabazi zuen \"Lost in Yonkers\" (1990, \"Yonkersen galduta\") komediarekin.\nHasieran komedia arin barregarrien idazle gisa nabarmendu zen, \"Come Blow Your Horn\" (1961,\" Jo ezazu adarra\") bere lehen lanak erakusten duenez. Handik hiru urtera argitaratu zuen \"Barefoot in the Park\" (1963, \"Oinutsik parkean\"), bere esperientzietan oinarriturik idatzia, eta hurrengo lan ospetsua \"The Odd Couple\" (1965,\" Bikote bitxia\") izan zen, zeinetan ikertu baitzuen gai serioagoa, giza harremanena hain zuzen ere. \"The Gingerbread Lady\" (1970) obran abeslari ohi baten zahartzaroko arazoak deskribatu zituen, eta hiri handietako bizitzaren eragozpenak agertu zituen \"The Prisoner of Second Avenue\" (1971, \"Bigarren hiribideko presoa\") obran. Baina umorea nabarmendu zuen berriro ondorengo antzezlanetan: \"Plaza Suite\" (1968, \"Plaza suitea\"); \"California Suite\" (1976, \"Kalifornia suitea\"); eta \"London Suite\" (1995, \"Londres suitea\"), ekitaldi bakarreko lanak. 1977an \"Chapter Two\" (\"Bigarren atala\") komedia-drama argitaratu zuen gertaera autobiografikoetan oinarriturik, eta autobiografikoak dira orobat, \"Brighton Beach Memoirs\" (1983, \"Brighton Beacheko memoriak\"); \"Biloxi Blues\" (1985); \"Broadway Bound\" (1986); eta \"Laughter on the 23rd Floor\" (1993, \"Algarak 23. solairuan\").\nOrain arte aipaturiko lanez gainera, eta komedia musikaletarako idatzitako testuetan, nabarmentzekoak dira \"Sweet Charity\" (1966,\" Karitate gozoa\"); \"Promises, Promises\" (1968, \"Aginduak, aginduak\"); eta \"They're Playing Our Song\" (1979, \"Gure kantua jotzen ari dira\"); eta zinemarako zenbait gidoi ere idatzi zituen. 1990eko hamarraldian bi liburu autobiografiko eman zituen argitara, \"Rewrites\" (1996,\" Berridatziak\") eta \"The Play Goes On\" (1999, \"Obra aurrera doa\").\nHaren azken urteetako lan batzuk: \"45 Seconds from Broadway\" (2001); \"Rose's Dilemma\" (2003); eta \"Oscar and Felix: A New Look at the Odd Couple\" (2004)."}
{"id": "270490", "revid": "512", "url": "https://eu.wikipedia.org/wiki?curid=270490", "title": "Michal Kov\u00e1\u010d", "text": "Michal Kov\u00e1\u010d (\u013dubi\u0161a, Txekoslovakia, 1930eko abuztuaren 5a \u2212 Bratislava, 2016ko urriaren 5a) eslovakiar politikaria izan zen, Eslovakiako Errepublikaren lehen presidentea 1993-1998 bitartean.\nBizitza.\nEkonomiako ikasketak egin zituen Bratislavan. 1956tik 1989ra bitartean bankuetan lan egin zuen, eta 1967tik aurrera Zivnostenska banketxearen zuzendariorde izan zen Londresen. 1970ean mailaz beheratu eta bankuko enplegatu soil bihurtu zuten, baita Txekoslovakiako Alderdi Komunistatik egotzi ere, sobietarren inbasioaren eta komunisten kontrol politikoaren aurka azaltzeagatik, 1968ko Pragako Udaberriaren ondoren.\n1978an ekonomia-gaietako eskolak ematen hasi zen Bratislavako Unibertsitatean. 1989an komunisten nagusitasuna bukatzea ekarri zuen Belusezko Iraultzaren ondoren, Eslovakiako Finantza ministro izendatu zuten. Lehenengo hauteskunde libreen ondoren, 1990ean, karguan berretsi zuten, baina 1991ko maiatzean dimisioa eman zuen, Eslovakiako lehen ministro Vladimir Meciarren dimisioarengatik protesta egiteko. Kov\u00e1\u010dek bat egin zuen Meciarren alderdi berriarekin, eta 1992ko hauteskundeetan Eslovakiako Biltzar Federaleko lehendakari hautatu zuten.\n1993ko urtarrilaren 1ean Txekoslovakiako federazioa bi errepublika independentetan banatu zen: Txekiako eta Eslovakiako errepublikak. Kov\u00e1\u010d Eslovakiako Errepublikako lehendakari hautatu zuten 1993ko hasieran, gobernuko ministroak izendatzeko eta kentzeko ahalmenarekin. Kov\u00e1\u010den kargua Meciar lehen ministro berriaren laguntzari esker sendotu zen, baina 1993ko bukaeran hautsi egin zen bien lankidetza, eta Kov\u00e1\u010dek autoritarismoaz eta ustelkeriaz akusatu zuen lehen ministroa. Josef Moravcikek hartu zuen Meciarren lekua 1994ko martxoan, baina Meciarrek atzera eskuratu zuen lehen ministro kargua, iraileko Legebiltzarrerako hauteskundeetan. Kov\u00e1\u010d lehendakariaren agintaldia bukatu zenean, 1998ko martxoan, Meciarrek berak hartu zuen estatuaren buruzagitza."}
{"id": "270491", "revid": "96586", "url": "https://eu.wikipedia.org/wiki?curid=270491", "title": "August Strindberg", "text": "August Strindberg (Stockholm, 1849ko urtarrilaren 22a - \"ib.\", 1912ko maiatzaren 14a) suediar idazle eta margolaria izan zen.\nSuediako antzerkigile goren horren obrak \u2013autobiografikoa hein handi batean\u2013 bizitza konplikatu eta grinatsu bat erakusten du. 1867an Uppsalako unibertsitatean filologia eta medikuntza ikasten hasi zen eta aldi berean behin-behineko zenbait lanbidetan jardun zuen. \"Tj\u00e4nstekvinnans son\" (1886, \u00abNeskamearen semea\u00bb) izenburuko obran bere haurtzaroa, gaztaroa eta bilakabide intelektuala deskribatu zituen.\nGuztira, 70 drama inguru, dozenatik gora eleberri eta saiakera, narrazio labur zein poema anitz idatzi zituen. Lehen aldian naturalismoaren bidetik idatzi zuen, betiere bere subjetibismoa nabarmentzen zuela: \"R\u00f6da rummet\" (1879, \u00abGela gorria\u00bb) eleberria; \"Giftas I-II\" (1884, \u00abEzkonduak I-II\u00bb) narrazio laburrak eta, batez ere, antzerki obrak: \"Fadren\" (1882, \u00abAita\u00bb); \"Fr\u00f6ken Julie\" (1888, \u00abJulia andere\u00f1oa\u00bb); \"Fordrings\u00e4gare\" (1888, \u00abHartzekodunak\u00bb). Bestalde, \"M\u00e4ster Olof\" (1872, \u00abOlof Maisua\u00bb) antzerkiarekin hasitako genero historikoa berriro ukitu zuen beste zenbait obratan, hala nola \"Gustav Vasa\", \"Eric\" (biak 1899koak); \"D\u00f6dsdansen\" (1900, \u00abHerio-dantza\u00bb). Bigarren aldian mistizismoaz eta okultismoaz kezkaturik idatzi zuen: \"Ett dr\u00f6mspel\" (1901, \u00abLoa\u00bb). Azkeneko aldian Teatro Intimoa izenekoa sorturik, kamera teatroa landu zuen: \"Ovader\" (\u00abEkaitza\u00bb), \"Pelikanen\" (\u00abPelikanoa\u00bb), \"Sp\u00f6ksonaten\" (\u00abEspektroen dantza\u00bb), 1907koak denak.\nStrindbergen antzerkiak pentsamolde ezberdinen eragina du: Kierkegaard, Nietzsche, sozialismo erromantikoa, ateismoa lehenbizi, mistizismoa gero. Alabaina, edozer gai ukitzen duela, autorearen ni propioaren alderdia nagusi agertzen da beti. Jokaeraren aztertzailea da; subkontzientearen arazoei begira dago beti, gizakien arteko inkomunikazioaren testigantza emanez. Strindbergen obra dramaturgia modernoaren iturrietako bat da.\nBizitza eta lanak.\nLehen urteak.\nStrindbergen aita burgesiako kidea zen, nahiz eta negozioetan ez zuen arrakasta handirik izan, eta ama, berriz, zerbitzaria zuen. Strindbergek arazo asko izan zituen haurtzaroan: ekonomia-estutasunak izan zituen familiak, gurasoen jatorrian zegoen desberdintasunak segurtasun falta nabarmena eragin zion, aitaren zorroztasuna jasan behar izan zuen, eta erlijioaren fanatikoa zen amak nahiko utzia zuen, Strindbergek berak \"Tj\u00e4nstekvinnans son\" (1886, \u00abNeskame baten semea\u00bb) autobiografia handian jakitera eman zuenez. Tentsio eta egoera lazgarri asko bizi izan zituen, beraz, eta ez zen zoriontsu izan, bere obretan aditzera eman zuenez, amaren erruz.\n1867an Uppsalako Unibertsitatean ikasken hasi zen, baina hainbat etenaldi egin zituen. Medikuntzako ikasketak hasi zituen, baina ez zuen titulurik atera, eta tartean hainbat lanbide izan zituen, dirurik ez zuela eta. Bizibidea ateratzeko kazetari autonomo gisa jardun zuen Stockholmen, eta beste zenbait lanetan ere aritu zen, baina ez denbora luzez.\n1870eko hamarkada.\nGaztetan hasi zen, 1872an, bere lehen lan ospetsua, \"M\u00e4ster Olof\" (\u00abOlof maisua\u00bb) prestatzen, baina ez zuen argitara eman 1881 arte. Suediar erreformazale baten bizitzari buruzko drama erromantikoa da, Shakespeareren eta Henrik Ibsenen \"Brand\" obraren eraginpean idatzia. Errege Antzokian baztertu egin zuten lan hura, ordea, eta horrek etsipen handia ekarri zion Strindbergi. Harrezkero, sekula ez zuen erakunde ofizialekiko eta tradizioarekiko konfiantzarik erakutsi. Dena dela, 1881ean aurkeztu zenean, suediar antzerkigintzaren maisulantzat hartua izan zen \"Olof maisua\".\n1874tik 1882ra bitartean, Errege Liburutegian jardun zuen lanean. 1875ean Siri von Essen ezagutu zuen. Guardiako ofizial baten emaztea zen Siri, baina ez zen senarrarekin zoriontsu bizi; horrela, Strindbergekin harremanetan hasi, eta 1877an ezkondu egin ziren. Harreman sutsua izan zuten, baina azkenean dibortziatu egin ziren 1891n, eta Strindbergek emazteari utzi behar izan zion bere seme-alaben zaintza. Dena dela, harreman hark eragin handia izan zuen Strindbergen karreran, hasierako urteetan idazteko grina areagotu baitzion. Urte haietan idatzi zuen, esaterako, \"R\u00f6da rummet\" (1879, \u00abGela gorria\u00bb), Stockholmeko gizartearen gehiegikeriei buruzko kontakizun satirikoa eta umoretsua. Suedian horrelako lan bat idazten zen lehenengo aldia zen hura, Suediako lehen idatzi soziala, eta bai gaiaren aldetik egindako berrikuntza hark, eta bai obra hartan erabili zuen estilo berrizaleak ere, ospe handia eman zioten Strindbergi, nahiz eta zenbait kritikarik ez zuen begi onez ikusi haren kritika zorrotz eta anarkikoa.\n1880ko hamarkada.\nUrte haietako artikuluetan kapitalismo basatiaren babesean besteren kontura neurriz gaineko irabaziak lortzen ari zirenen kontrako iritzia azaldu zuen. Garaitsu hartakoa du, orobat, \"Lycko-Pers resa\" (1881, \u00abPetri zorionekoaren bidaiak\u00bb) antzezlana, kritika sozial garratzeko obra, eta hurrengo urtean \"Det nya riket\" (1882, \u00abErreinu berria\u00bb) argitaratu zuen, bere garaiko Suediari buruzko satira zorrotza. Garai hartan, eta Emile Zolaren obraren eraginez, batez ere, gizartearen kontrako idatziak argitaratu zituen, eta horren eraginez sorterritik ihes egin behar izan zuen 1883an.\nHurrengo sei urteetan, kontinentean barrena hara eta hona bidaiatu zuen familiarekin batera \u2014haren egonkortasun-ezaren adierazgarritzat hartu izan da joera hori\u2014, eta adimen-eritasun larri baten zantzuak antzematen hasi zitzaizkion arren, hainbat obra \u2014eleberriak eta obra dramatikoak bereziki\u2014 idatzi zituen bitarte hartan. 1884an, esaterako, lehen kontakizun-bilduma eman zuen argitara: \"Giftas I-II\" (\u00abEzkonduak I-II\u00bb). Obra hura izan zen Strindbergen lan polemikoena, eta esetsi egin zuten han adierazten omen zituen iritzi iraingarriengatik. Besteak beste, Europako iparraldean emakumearen eskubideen alde egiten ari ziren ahaleginak salatu zituen, eta ideia misoginoak plazaratu zituen; bestalde, intelektualen kontra ere agertzen zen, eta suediar erakundeak eta erlijioa ere kritikatu zituen. Azkenean, aske utzi zuten, baina sekula ez zuen gainditu gertaera lazgarri hura, eta harrezkero, jazarpen mania jasan zuen; emaztea bera ere segika ibiltzen zitzaiola pentsatu izan zuen sarritan.\nAuzi hartatik onik atera zelarik, dena dela, indarberrituta hasi zen berriro antzerkiak idazten. Sexuen arteko borrokaren berri eman zuen, eta emakumearen inguruko iritzi kontrajarriak adierazi zituen, oro har, garai hartako obretan: \"Fadren\" (1887, \u00abAita\u00bb), \"Fr\u00f6ken Julie\" (1888, \u00abJulie andere\u00f1oa\u00bb), \"Fordrings\u00e4gare\" (1889, \u00abHartzekodunak\u00bb). Horietan denetan adierazi zuen, gainera, gizarte-ohitura eta konbentzioen kontrako jarrera. Teknikari dagokionez, bestalde, naturalismoaren teknika erabili zuen \u2014elkarrizketa soilak, gertaleku xumeak, oparotasun eta luxu oroz gabetuak eta abar\u2014, eta ikuspegi psikologikoa erantsi zion teknika horri. Horrela sortu zuen, lehen esan bezala, Europako antzerkigintza berria.\nSorkuntza-aldi oparo hartan idatzi zuen halaber, \"Hems\u00f6borna\" (1888, \u00abHemsoko biztanleak\u00bb), Stockholmeko harkaitz-uharteei buruzko eleberria, naturalismo tragikoaren maisulanetako bat. Uharte haiek izan ziren, beste zenbait obretan ikusi zenez, Strindbergen inspirazio-iturri nagusietako bat.\n1890eko hamarkada.\n1889an Suediara itzuli zen, eta ondoko urteak bakardadean eta etsipenean murgilduta igaro zituen. Nietzscherekin gutun-bidezko harreman handia izan zuen, eta azpimarratzekoa da supergizonaren ideiak bere obran izan zuen eragina, \"I havsbandet\" (1890, \u00abItsaso zabalean\u00bb) eleberri naturalista eta katastrofikoan, esaterako. Suediako literatura modernoaren aitzindari gisa aski ezaguna zen Strindberg garaitsu hartarako, baina alkoholismoak jota zegoen, eta ez zen lanbide batean luzaro jarduteko gai. 1891n lehen emaztearengandik dibortziatu zen, eta 1892an sorterritik alde egin zuen berriro, Berlina. 1893an bigarrenez ezkondu zen, baina handik bi urtera banandu zen.\nHurrengo urteak urte antzuak izan ziren Strindbergen literaturari dagokionez. Lur jota zegoen fisikoki eta psikikoki, eta krisi larria jasan zuen bigarren emaztearekin hautsi ondoren. Krisi horrek eromenaren mugetaraino eraman zuen: alkimia eta isilpeko beste zenbait zientzia ikasten aritu zen, eta obsesioek bere mendean hartu zuten. Egoera hartan idatzi zuen, 1897. urtean, bere sentipen eta atsekabeen berri azaltzen duen \"Inferno\" (\u00abInfernua\u00bb), lehenik frantsesez idatzia, eta ondoren suedierara itzulia. Obran horretan antzerki espresionistaren aitzindaritzat har daitezkeen zenbait ezaugarri antzematen zaizkio.\nAzken urteak.\n1897an Suediara itzuli zenean, Lunden egonaldi bat egin zuen, baina Stockholmen kokatu zen 1899an, eta han bizi izan zen hil arte. Urte hartan bertan hasi zen bere azken urteetako lanik aipagarriena, eleberri historikoen sail bat, idazten. Idazlan horietan bizitza \u00abIndarrek\u00bb, indar zorrotz baina zuzenek, gidatzen dutela aldarrikatu zuen. Sail horretako obra nagusia \"Gustav Vasa\" izenburukoa da, egitura sendokoa eta elkarrizketa biziez osatua.\nEtsipenezko urte haietan, bestalde, katolizismoari heldu zion, baina oso fede bitxia zen harena: Jainkoaren beharra azpimarratu zuen, eta Elizarenez haraindiko arauetan oinarritzen zen fede bat aldarrikatu zuen. Fede berri hark indarberriturik edo, zenbait antzezlan bikain idatzi zituen ondorengo urteetan, adibidez \"Till Damaskus\" (1898-1901, \u00abDamaskoko bidea\u00bb), hiru atalez osaturiko drama. Bertan agertzen den Atzerritarra pertsonaia Strindberg bera zen, izpirituaren bakearen bila zebilen alderraia, eta beste protagonistak, Emakumeak, Siri eta Frida, biak, gogoratzen ditu. Urte haietan idatzi zituen, halaber, \"D\u00f6dsdansen\" (1901, \u00abHerio-dantza\u00bb) eta \"Ett dr\u00f6mspel\" (1902, \u00abAmetsa\u00bb), besteak beste.\n1901ean hirugarrenez ezkondu zen, nahiz eta \"Damaskoko bidean\" esan zuenez, ez dagoen ezkontza baino infernu okerragorik. Egilearentzat \u00abneguko udaberria\u00bb bezalakoa izan zen ezkontza hura, inspirazioa berreskuratu baitzuen hari esker. Hirugarren emaztearengandik ere banandu zen, ordea, eta samina nagusitu zen Strindbergen bihotzean. Egoera horretan idatzi zuen, besteren artean, \"Svarta Fanor\" (1907) eleberri satiriko groteskoa, Stockholmeko zirkulu literarioetako bizioa eta ustelkeria kritikatzeko idatzia. Urte hartan bertan, bestalde, Teatro Intimoa sortu zuen eta hartarako idatzi zituen, urte hartan bertan, \"Sp\u00f6ksonaten\" (\u00abEspektroen dantza\u00bb), \"Pelikanen\" (\u00abPelikanoa\u00bb) eta abar.\nAzken obra aipagarria, \"Stora landsv\u00e4gen\" antzerkia, 1909an argitaratu zuen. Obra hartan protestantismoaren eta nekazariak ondasun-sortzaile gisa hartzen dituen nekazal-sozialismoaren alde agertu zen.\nStrindbergen literaturgintza.\nStrindberg idazle oparo eta sailkatzen zaila izan zen. 70 bat drama, dozena bat inguru eleberri eta hainbat kontakizun, saiakera, olerki eta lan historiko idatzi zituen. Haren lehenengo aldiko obretan naturalismoa da ezaugarri nagusia; 1895ean bigarren emaztearengandik banandu ondoren jasan zuen krisia bitartean idatzitako obrak dira lehen aldi hori osatzen dutenak, protestantismoa alde batera utzirik, bere katolizismo bitxi hari heldu zion garaira artekoak, hain zuzen ere. Eta bigarren aldian, berriz, mistizismo sinbolista nagusitzen da.\nParadoxaren idazletzat hartu izan dute zenbait kritikarik, haren ideiei eta pentsamenduari dagokionez. Izan ere, sexuen arteko gatazka izan zen bere obretako gai nagusia, eta emakumeen kontra agertu zen, oro har; baina, aldi berean, gizadiaren mireslea ere izan zen, herritar xeheen alde egin zuen, eta intelektualen jarduera eta gizartea kritikatu zuelarik, langileen mirespena bereganatu zuen. Orokorrean, Strindbergen obran azpimarratzekoa da kritikarako joera, arau sozial eta kulturalak iraultzeko grina eta, oro har, suediar literaturan gai eta joera berriak erabili izana."}
{"id": "270493", "revid": "336", "url": "https://eu.wikipedia.org/wiki?curid=270493", "title": "Tiro", "text": "Tiro (, '; fenizieraz: , '; , \"Tzor\"; tiberiar hebreeraz: , '; , '; , \"T\u00fdros\"; ; ) Libanoko hiria da, 2003an 117.000 biztanle inguru zituena. Antzinako feniziar hiri hau egungo Libanoko hegoaldean dago, Mediterraneo itsasoaren ertzean. Kostaldetik hurbil zegoen uharte batean eraiki zuten feniziar semitek K.a. 2000. urte aldera.\nHistoria.\nSidongo hiriaren kolonia txiki bat baizik ez zen izan Tiro hasieran. Egiptoarren eraginpean egon zen K.a. XIV. mendea arte, eta handik aurrera independente izan zen. Feniziarren hiri nagusi bihurtu zen, bertako merkatarien eragina Mediterraneo osora zabaldu zen, eta K.a. IX. mendean kolonia bat, Kartago, eratu zuten tirotarrek Iparraldeko Afrikan. K.a. X-IX. mendeetan Mediterraneoaren ekialdeko hiri garrantzitsuenetako bat izan zen. K.a. VIII-VII. mendeetan asiriarren mendean egon zen, eta 585-583 bitartean setiopean eduki zuen Nabukodonosor II.a Babiloniako erregeak. K.a. 538-332 urteetan jaun eta jabe egon ziren akemenestar persiarrak bertan. Antzinako feniziarren distira hura galdu bazuen ere, indartsu zirauen K.a. IV. mendean Tiroko hiriak eta Alexandro Handiaren zazpi hileko setioari eutsi zion (K.a. 332). Hiria hartu ondoren, hamar mila lagun hil zituzten mazedoniarrek eta beste hogeita hamar mila saldu zituzten esklabo gisa; ondoren, uhartea lehorrarekin elkartzen zuen dikea apurtu eta Tiroko penintsula eratu zuten. Egiptoko Ptolomeotarren eta Grezia aldeko seleukotarren mendean egon ondoren, K.a. 68an finkatu ziren erromatarrak han.\nErromatar Inperioaren garaian, ospe handia izan zuten Tiroko zetazko oihalek eta han prestatzen zuten purpura-koloreko tintak. K. o. II. mendetik aurrera, kristautasunak arrakasta handia izan zuen hirian, eta III. mendean han bizi izan zen Origenes. Musulmanen mendean egon zen 638-1124 bitartean eta gurutzatuen mendean ondoren (1190. urtean, han ehortzi zuten Frederiko \"Bizargorria\" enperadorea), mamelukoek suntsitu zuten 1291. urtean."}
{"id": "270494", "revid": "58701", "url": "https://eu.wikipedia.org/wiki?curid=270494", "title": "Miguel Torga", "text": "Miguel Torga (S\u00e3o Martinho de Anta, Tr\u00e1s-os-Montes, 1907ko abuztuaren 12a - Coimbra, 1995eko urtarrilaren 17a) portugaldar idazlea izan zen.\nMedikuntzako ikasketak egin zituen. \"Presen\u00e7a\" literatura aldizkariaren inguruan sortu zen mugimenduan ibili zen hasieratik, baina gero mugimendu hartatik bereizi eta \"Sinal\" eta \"Manifesto\" aldizkarien zuzendari izan zen. Aurrerago, literatura-talde orotatik bereizita, oso ibilbide pertsonala ibili zuen poesian, narratiban eta antzerkian. Bere lehen liburua poema-bilduma bat izan zen: \"Ansiedade\" (1928, \"Herstura\"). Hurrengoak, \"O Outro Livro de Job\" (1936, \"Joben beste liburua\") eta, batez ere, \"Alguns Poemas Ib\u00e9ricos\" (1952, \"Iberiar poema zenbait\") eta \"Orfeu Rebelde\" (1958, \"Orfeo bihurria\") arrakasta handikoak gertatu ziren. 1937an \"A Cria\u00e7\u00e3o do Mundo. Os Dois Primeiros Dias\" (\"Munduaren sorrera. Lehenengo bi egunak\") idatzi zuen, bere haurtzaroan eta Brasilgo nerabezaroan oinarritutako autobiografia bateko zikloaren hasiera. 1941ean \"Di\u00e1rio\" argitaratu zuen, hitz neurtuz eta lauz idatzitako sail luze bateko aurrenekoa. Torgaren fikzioaren ezaugarri nagusietako batzuk izadi eta gizabanakoekiko harreman intimoa eta injustiziekiko eta gizakiaren sufrimenduarekiko sentiberatasuna dira, eta ezarritako ereduen aurkako protesta suharra ere nabarmentzen da. Torgaren fikzioetan gizakia bere indarraren bila abiatzen da, sustraituta dagoen izadian, bizitzaren eta heriotzaren arteko larrialdi iraunkorrean. Bere idazketan nonahi agertzen da, halaber, jainkozkoaren zentzua, dramatismo handi eta biziko jarrera batez, baina ez erlijioaren atxikimenduz, Sortzailearen aurkako matxinada gisa baizik. Maisutasunez erabiltzen du herri-adierazpenetatik sortutako hiztegia, bere jaioterriarekiko atxikimendu sakonaren lekukotasun gisa. Beste zenbait lan aipagarri: \"Bichos\" (1940, \"Piztiak\", Bego Montoriok euskarara itzulia), \"O Quinto Dia da Cria\u00e7\u00e3o do Mundo\" (1974, \"Munduaren sorreraren bosgarren eguna\") eta \"Fogo Preso\" (1976)."}
{"id": "270495", "revid": "336", "url": "https://eu.wikipedia.org/wiki?curid=270495", "title": "Garrett Birkhoff", "text": "Garrett Birkhoff (Princeton, New Jersey, AEB, 1911ko urtarrilaren 19a - Water Mill, New York, AEB, 1996ko azaroaren 22a) estatubatuar matematikaria izan zen.\nBiografia.\nLehenengo ikasketak etxean egin zituen. Eskolan ibili ondoren, fisika matematikoa ikasten hasi zen. Kelloggen, Kembleren, Morse eta Whitneyren hainbat ikastarotara joan zen, eta ekuazio diferentzialak, mekanika analitikoa, Lebesgueren integrazioa eta topologia ikasi zituen, besteak beste.\nHarvarden graduatu zen 1932an, eta beka baten laguntzaz, Cambridgeko Unibertsitatera joan zen. Han, Philip Hall irakaslearekin lan egin zuen, eta bien artean \u00abOn the order of groups of automorphisms\u00bb (1936, \u00abAutomorfismoen taldeen ordenari buruz\u00bb) artikulua argitaratu zuten.\n1933an Munichera joan zen, talde-teorian ikerketa egitera. 1933tik 1936ra bitartean, Harvarden egon zen irakasle. Urte horietan, bi liburu garrantzitsu landu zituen: lehenengoa, \"Lattice Theory\", 1940ean argitaratu zen eta bigarrena, \"A Survey of Modern Algebra\" (1941, \"Aljebra modernoaren ikerketa bat\"), MacLanerekin batera idatzi zuen.\nBigarren Mundu Gerran, Morse eta von Neumannekin batera, matematika aplikatuari ekin zion, berriz ere. Gero, gerra zela-eta, balistika eta jaurtigai lehergarriak ikertu zituen. Lan horiek guztiak \"Hydrodynamics\" (1950) eta \"Jets, Wakes and Cavities\" (1957) liburuetan argitaratu zituen.\nVon Neumannen eraginez, konputagailuak ere aztertu zituen, eta 1969an Matematika Huts eta Aplikatuetako irakasle hautatu zuten Harvarden. Postu horretan egon zen, 1981ean erretiratu zen arte.\nThomas Barteerekin batera, beste liburu bat ere argitaratu zuen, eragin handia izan zuena: \"Modern Applied Algebra\" (1970, \"Aljebra aplikatu modernoa\"). Kodeen teoria aztertzen da bertan.\nBere lanari esker, Birkhoffek ohore ugari jaso zuen: Zientzietako Akademia Nazionaleko eta Ameriketako Arte eta Zientzietako Akademiako kide hautatu zuten, besteak beste."}
{"id": "270496", "revid": "336", "url": "https://eu.wikipedia.org/wiki?curid=270496", "title": "B. B. King", "text": "B. B. edo B.B. King, jaiotzez Riley Benjamin King (Itta Bena, Mississippi, AEB, 1925eko irailaren 16a - Las Vegas, Nevada, AEB, 2015eko maiatzaren 14a) estatubatuar blues kantaria eta gitarra-jotzailea izan zen.\nBiografia.\nFamilia pobre batean jaio zen, eta ama bederatzi urte zituela hil zitzaion. Txikitatik elizan abesten zuen eta hamabost urte zituela gitarra ikasten hasi zen. Garai horretan gospel-talde bat sortu zuen. Soldaduskan egon ondoren (1947), bluesera jo zuen eta kontratu txikiak lortu zituen Memphis inguruan, Bukka White bere lehengusuarekin batera. Memphiseko irrati komertzial batean disc-jockey gisa aritu zen lanean. \"Blue Boy from Beale Street\" (B.B. laburdura izen horri dagokio) ezizena hartu zuen, Bobby Blue Band eta Johnny Acerekin jo zuenean.\n1949an grabatu zuen lehenengo diskoa: \"Miss Martha King\". Ondoren, 1950ean, \"Three O'Clock Blues\" grabatu zuen, izugarrizko arrakasta izan zuena rhythm and bluesaren munduan. 1951-1968 urte-bitartean hogeita hamar bat disko grabatu zituen, eta horietan arrakasta handiko lanak izan zituen: \"You Know I Love You\" eta \"Woke Up this Morning\", besteak beste. 1960ko hamarraldiaz geroztik, ingelesezko pop musikaren erreferentzia izan zen: \"Live at the Regal\" (1965), \"Blues Is King\" (1967), \"Lucille\" (1968),\" Live in London\" (1971), \"LA Midnight\" (1972).\nKing izan zen Sobietar Batasunean zehar bira egin zuen lehenengo blues musikagilea eta kantaria, 1970eko hamarraldiaren amaieran. Lehenengo aldian B.B. Kingentzat T-Bone Walker eta Elmore James izan ziren inspirazio-iturri. Baina berehala, eragin horiek gainditu eta bere estilo propioa sortu zuen. Haren abestien hitzak oso sinpleak dira, baina hark duen kantatzeko moduarekin indar handia hartzen dute, batez ere, gitarraren laguntzarekin. B.B. King da bizirik dagoen blues musikagile nagusia. Haren estiloak izugarrizko eragina izan du rock musikaren ingeles eskolan: Jimmy Page, Larry Coryell, Eric Clapton eta abarrengan.\nHirurogeita bi urteko denboraldian, 15.000 ekitaldi baino gehiago eman ditu."}
{"id": "270497", "revid": "28807", "url": "https://eu.wikipedia.org/wiki?curid=270497", "title": "Riley Benjamin King", "text": ""}
{"id": "270498", "revid": "28807", "url": "https://eu.wikipedia.org/wiki?curid=270498", "title": "B.B. King", "text": ""}
{"id": "270500", "revid": "2048", "url": "https://eu.wikipedia.org/wiki?curid=270500", "title": "Luis Su\u00e1rez Fern\u00e1ndez", "text": "Luis Su\u00e1rez Fern\u00e1ndez (Gijon, Asturias, Espainia, 1924) historialaria da. Behe Erdi Aroko eta Errege-erregina Katolikoen garaiko historiako aditu handienetako bat da.\nBizitza.\nOviedon eta Valladoliden egin zituen ikasketak. Ikasketak bukatuta, irakasle gisa lan egin zuen Valladolideko Unibertsitateko Filosofia eta Letretako fakultatean. Unibertsitatean, gainera, idazkari, dekanorde eta dekano izan zen. 1955etik aurrera Erdi Aroko Ikasketen Eskolako buru izan zen, Valladoliden. Sortu zenetik, zinemako lehen katedraren zuzendari izan zen, 1965 arte. Azken urte horretan, irailean, Valladolideko Unibertsitateko errektore izendatu zuten, eta 1972an Unibertsitate eta Ikerkuntzako zuzendari nagusi. 1973an Antzinako eta Erdi Aroko Historia Unibertsaleko katedradun izendatu zuten, eta kargu horri eutsi zion erretiroa hartu zuen arte. Real Academia de la Historiako (Historiako Errege Akademia) kide da 1993az geroztik, Bartzelonako Letra Ederretako Akademiako kide, eta Erromako Ikerkuntza Zientifikoetako Batzorde Gorenaren Historia eta Arkeologia Eskolaren zuzendari.\nGaur egun, nahiz eta erretiratua egon, Madrilgo Unibertsitate Autonomoko Historia saileko katedradun emeritu da."}
{"id": "270501", "revid": "119347", "url": "https://eu.wikipedia.org/wiki?curid=270501", "title": "Robert Pinsky", "text": "Robert Pinsky (Long Branch, New Jersey, 1940ko urriaren 20a) estatubatuar olerkari, kritikari eta itzultzailea da. New Jerseyko Unibertsitate Estatalean eskuratu zuen lizentzia 1962an, eta Stanfordekoan, berriz, doktoregoa, 1966an. Irakasle gisa jardun du hainbat eskola eta unibertsitatetan, besteak beste Wellesley Collegen, Kaliforniako Unibertsitatean eta Bostongo Unibertsitatean. Argitaratzaile-lanak egin zituen \"New Republic\" aldizkarian 1978tik 1986ra bitartean. Baina Pinskyren lan nagusietakoa \"Favorite Poem Project\" proiektua izan da, zalantzarik gabe. Amerikarrek maite dituzten poemen bideo- eta audio-artxibo batez osatua da proiektua eta Pinskyk dioenez, bere helburua da mende berriaren ateetan amerikarren argazkia eskaintzea beren poesiaren ikuspegitik.\nArgitalpenei dagokienez, \"Sadness and Happiness\" (1975,\" Tristura eta alaitasuna\") olerkiez osaturiko obra autobiografikoa argitaratu zuen lehenik. Estatu Batuetako historiari buruzko gaiak erabili zituen, bestalde, \"An Explanation of America\" (1979, \"Amerikari buruzko azalpena\") olerki luzean. Gerora egindako obretan, berriz, gai pertsonalak zein historikoak erabili zituen, \"History of My Heart\" (1984, \"Nire bihotzaren historia\"), eta \"Jersey Rain\" (2000) bildumetan esaterako. 1996an \"The Figured Wheel: New and Selected Poems, 1966-1996\" bilduma argitaratu zuen.\nPinskyren kritika-lanei dagokienez, berriz, azpimarratzekoak dira \"The Situation of Poetry: Contemporary Poetry and Its Traditions\" (1976, \"Poesiaren egoera: poesia garaikidea eta bere tradizioak\") eta \"Poetry and the World\" (1988,\" Poesia eta mundua\"). Czeslaw Miloszen obraren itzultzaileetako bat izan da, eta \"The Separate Notebooks\" (1984, \"Ohar-liburu bereziak\") lanean jaso da emaitza hori. \"The Inferno of Dante\" ere (1994, \"Danteren infernua\") hark itzulia da. 1997an Estatu Batuetako olerkari ohoragarri izendatu zuten.\nPinskyk idatzi zuen \"Death and the Powers\" (Tod Machover) operaren libretoa. Opera hau Montecarlon estreinatu zen 2010eko irailean, eta Estatu Batuetan, Bostonen, 2011ko martxoan."}
{"id": "270502", "revid": "119347", "url": "https://eu.wikipedia.org/wiki?curid=270502", "title": "Flaco Jim\u00e9nez", "text": "Leonardo \"Flaco\" Jim\u00e9nez (San Antonio, Texas, 1939ko martxoaren 11) estatubatuar kantari, musikagile eta soinu-jotzailea da. Estatu Batuen hegoaldeko espainiar tradizioa, Erdialdeko Europakoa eta anglosaxoia nahasten dituen \"tex-mex\" musikaren interprete ezaguna da. 1986an, mexikar-amerikar abesti onenaren Grammya irabazi zuen.\nBizitza.\nBere aitona Patricio Jim\u00e9nezek asmatutako estiloari jarraitzen dio Flacoren musikak. Erdialdeko Europako polka Texaseko gustura egokitzen saiatu zen Patricio Jim\u00e9nez. Hasieran Texas Chicano esan zitzaion estilo horri. Flacok urrutirago eraman zuen \"tex-mex\" estiloa, eta edozein musika-modurekin nahastu zuen. Peter Rowanekin disko pare bat grabatu zituen, eta 1976an Ry Cooderrek bere taldean sartu zuen. \"Chicken skin music\" eta \"Cooder Show Time\" egin zituzten elkarrekin zuzenean, eta bien elkarlanak urte asko iraun zuen.\nHamarkada horretan dozena bat disko grabatu zituen, nahiko tradizionalak, errepertorioaren oinarria \"ranchera\"k zirela. \"Viva Seg\u00fan\" izan zen interesgarrienetakoa. 1986an etorri zitzaion ospea, urteko lan mexikar-amerikar onenaren Grammya jaso zuen \"Ay te dejo en San Antonio\" diskoarekin. Horren ondoren oso disko onak egin zituen; esate baterako, \"Flaco\u00b4s Amigos\", Ry Cooderren eta Peter Rowanen parte-hartzearekin. 1990ean Suitzako Montreuxeko Jazz Jaialdian izan zen, eta 1992an WOMADen (World of Music, Arts and Dance).\n1990ean agertu zen, bestalde, \"Texas Tornados\" taldearekin egin zuen izen bereko lehen diskoa. Bertan entzule anglosaxoiei zuzenduriko \"tex-mex\" musika egin zuen, ingelesezko testuak erabiliz, rock-and-roll eta countryaren ukituekin. Disko horrekin beste Grammy bat irabazi zuen. 1992an \"Partners\" kaleratu zuen, Stephen Stills, Dwight Yoakam, Ry Cooder, Los Lobos, Emmylou Harris, John Hiatt eta Linda Ronstadten parte-hartzearekin. Rolling Stonesekin, La Guardiarekin, Oskorrirekin eta Vargas Blues Bandekin ere aritu da elkarlanean."}
{"id": "270503", "revid": "119347", "url": "https://eu.wikipedia.org/wiki?curid=270503", "title": "Michel Tremblay", "text": "Michel Tremblay (Montreal, 1942ko ekainaren 25a) kanadar idazlea, eleberrigilea eta antzerkigilea da. Quebeceko idazle garrantzitsuenetako bat.\nLiteratura klasikoko ikasketak egiten hasi zen, baina bukatu gabe utzi zituen, linotipia batean lanean hasteko. Bere lanetan, pertsonaiak ingurune jakin batean kokatzen ditu beti: bera jaio zen auzoan eta kalean. Eleberrietan eta antzerki-lanetan Qu\u00e9beceko mikrokosmosa azaldu du, bera hazitako hiri eta familia-giroaren gordintasun osoarekin. Antzerkigile gisa, 1960an egin zuen debuta, \"Le train\" (\"Trena\") obrarekin. Obra hark Quebeceko Idazle Gazteen saria irabazi zuen. \"Belles-Soeurs\" (1968, \"Ezkon ahizpak\") obran bere lanik onena, beharbada \"joual\" hizkera erabili zuen, frantsesa eta ingelesa nahasten dituen hizkuntza-mota. Ordu arte \"joual\"a ez zen inoiz erabili antzerkian, baina harrezkero Quebeceko kulturaren ezaugarri nagusitzat erabiltzen hasi zen. Gainera, \"Belles-Soeurs\" garrantzi handikoa da, lotsarik gabe erakutsi zuelako errealitate sozialaren miseria, estalia ordu arte. Haren dramak, beraz, errealismo sozialaren barruan sar daitezke, eta kanadar frankofonoen bizitza arakatzen dute. 1973an, obra horren ingelesezko bertsioa estreinatu zen Toronton, txalo handien artean. Obra hain arrakastatsua gertatu zenez, beste bederatzi pieza idatzi zituen, \"Ezkon ahizpen zikloa\" deitu zuenaren barruan. Lanik aipagarrienak: \"A toi, pour toujours, ta Marie-Lou\" (1971, \"Zurea betiko, zure Marie-Lou\"); \"L'impromptu d'Outremont\" (1980, Kanadako burgesiaren azterketa); \"Albertine en cinq temps\" (\"Albertine bost alditan\"); \"Le vrai Monde?\" (\"Benetako mundua\"). Bestalde, antzerki-lanak idazteaz gainera, Michel Tremblayk antzerkigile handien lanak egokitu ditu: hasi Aristofanestik eta Tennesse Williamseraino. Eleberrigile gisa \"Chroniques du Plateau Mont Royal\" trilogia (1978-1982, \"Mont Royal ordokiko kronikak\") du lanik aipagarriena.\n2005ean, beste eleberri-sorta bat osatu zuen, \"The Cahiers\" (\"Le Cahier noir\", \"Le Cahier rouge\", \"Le Cahier bleu\"), Montrealgo Iraultza Lasaiaren (1960ko hamarkada) garaiko aldaketez diharduena."}
{"id": "270504", "revid": "46380", "url": "https://eu.wikipedia.org/wiki?curid=270504", "title": "V\u00edctor Garc\u00eda Hoz", "text": "V\u00edctor Garc\u00eda Hoz (Campillo de Aranda, Burgos, Espainia, 1911ko martxoaren 30a - 1998ko otsailaren 18a) espainiar pedagogoa izan zen. Espainiako pedagogiako maisu handienetakoa izan zen.\nBiografia.\nNekazari-herri bateko irakasle gisa hasi zen lanean, eta ondoren, Madrilgo Irakasleen Kideko Eskola Normalaren zuzendari eta espetxe-ikasketetako irakasle izan zen.\n1940. urtean doktoregoa eskuratu zuen; Pedagogian lehen doktorea izan zen Espainiako unibertsitatean. CSIC Pedagogia Institutuko zuzendaria eta hark argitara ematen duen \"Revista Espa\u00f1ola de Pedagog\u00eda\" aldizkariaren zuzendaria izan zen. Espainiako Pedagogia Elkartearen sortzailea eta ohorezko zuzendaria, eta \"Bord\u00f3n\" aldizkariarena, eta Zientzia Moral eta Politikoen Errege Akademiako kidea izan zen, orobat.\nNazioartean ospe handia eskuratu zuen, bana-banako heziketa izeneko kontzeptuan oinarriturik, 1960ko hamarraldiaz gero zabaldu zen joera berrizalearen aitzindari gisa, eta garrantzi handiko lana egin zuen bere eredu teoriko-praktikoen bidez eta bere esperientzia hainbat alor eta irakaskuntza mailetara zabalduz. Bereziki nabarmentzekoa da hezkuntza-arazoei aurre egiteko metodo esperimentalaz egindako erabilera, ezaguera pedagogikoez egindako sistematizazioa eta hainbat ikertzaileren ikerketa zientifikoen zuzendari gisa egindako bidea."}
{"id": "270506", "revid": "105290", "url": "https://eu.wikipedia.org/wiki?curid=270506", "title": "Westfalia", "text": "Westfalia () Alemaniako antzinako lurraldea da, Alemaniako ipar-mendebalean, gaur egun gehiena Renania-Westfaliako \"land\"-aren parte dena, eta beste zati batzuk Saxonia Behereko eta Hessengo \"land\"-etan dituena.\nHistoria.\n715. urteaz geroztik saxoniarrak bizi izan ziren han, eta frankoen erasoari aurre egin zioten 785. urtera arte. X. mendean Saxoniako Dukerriko probintzia izan zen. 1180an Frederiko \"Bizargorriak\" Saxonia beretu eta printzerritan banatu zuen; Westfaliako Dukerria izan zen haien artean garrantzitsuena. XVI. mendean Maximiliano I.ak Westfaliako zirkulua sortu zuen. 1807an Napoleonek Westfaliako erresuma sortu zuen, frantses estatuaren moldekoa, baina porrot egin eta 1813an desagertu zen. Horrela zati handi bat Prusiaren mende geratu zen. Gaur egun Alemaniako Renania-Westfalia \"land\"-aren barnean dago gehiena.\nWestfaliako Itunak edo Westfaliako bakea.\n1648an katolikoek eta protestanteek Osnabr\u00fccken eta Munsterren Hogeita Hamar Urteko Gerra amaitzeko sinatu zituzten bi itunen izena. Itun horien ondorioz Aita Santuak eta Espainiako Inperioak ordura arte Europan izan zuten nagusitasuna galdu zuten, eta nazio-estatu laikoak sortu ziren, politikan, ekonomian eta diplomazian erabateko autonomia zutenak. Enperadorearen ahalmenak baliogabetu zituzten, eta Alemaniako printzerriek, Brandenburgokoak bereziki, independentzia lortu eta indar handia hartu zuten. Frantziak Alsazia eta Metz, Toul, Verdun, Breisach eta Philippsburg hiriak beretu zituen; Suediak Mendebaleko Pomerania, Bremen eta Verden artzapezpiku-hiriak eta Stettin eta Wismar hiriak beretu zituen, eta horrekin batera nagusitasuna izan zuen Baltiko alde osoan. Probintzia Batuek eta Suitzak independentzia lortu zuten. Alemaniak beheraldi handia izan zuen, eta ez zen mendea bete arte suspertu."}
{"id": "270507", "revid": "28807", "url": "https://eu.wikipedia.org/wiki?curid=270507", "title": "Westphalia", "text": ""}
{"id": "270508", "revid": "96586", "url": "https://eu.wikipedia.org/wiki?curid=270508", "title": "Maurice Maeterlinck", "text": "Maurice Maeterlinck (Gante, Belgika, 1862ko abuztuaren 29a - Niza, Frantzia, 1949ko maiatzaren 6a) frantsesezko olerkigile eta antzerkigile sinbolista izan zen. Frantsesez idazten zuen, eta frantses literaturako mugimenduetan oinarritu zen, batik bat, bere lanak idazteko.\nLehen lan nagusia \"Serres chaudes\" (1899, \"Negutegi beroak\") izan zuen, sinbolismoaren moldeei egokitutako olerki-bilduma. Hala ere, entzuterik handiena \"Pell\u00e9as et M\u00e9lisande\" (1892) antzezlan poetikoak izan zuen, drama sinbolistaren maisulantzat, XIX. mendeko drama poetiko nagusitzat jotzen dena, eta Debussyren opera baten libretoa izan zena. Maeterlinckek beste antzezlan batzuk idatzi zituen: \"Monna Vanna\" (1902) drama historikoa, \"L\u00b4Oiseau bleu\" (1908, \"Txori urdina\") eta \"Le Bourgmestre de Stilmonde \"(1918, \"Stilmondeko burgumaisua\").\nPixkana sinbolismotik aldendu eta ingeles dramagintzara hurbildu zen, Shakespeare eta jakobinoenera, batez ere. Maeterlincken antzezlanak hizkuntza askotara itzuli dira, eta eragin bizia izan dute mundu osoan. Maeterlinck, bestalde, prosaz ere idazle aipagarria izan zen. Haren lanetan filosofia-ezkortasuna eta izadiarekiko zaletasuna elkarturik agertzen dira. Arimaren hilezintasuna, gizakiak zenbateraino diren beren bizitzetako zoritxarren errudun eta norbanakoen komunikazioa izan ziren Maeterlincken gai nagusietako batzuk. Gorabehera mistikoak islatu zituen \"Les Tr\u00e9sor des humbles\" (1896, \"Jende xumeen altxorra\") eta \"La Sagesse et la destin\u00e9e\" (1898, \"Zuhurtzia eta halabeharra\") liburuetan. Bestalde, filosofia-lan nagusiak hauek ditu: \"La Vie des abeilles\" (1901, \"Erleen bizimodua\") eta \"L\u00b4Intelligence des fleurs\" (1907, \"Loreen adimena\"). Ez dira zientzia-lan zorrotzak, fabulak eta parabolak baizik. \"Inurrien bizimoduaz\" ere idatzi zuen (Lizardik euskarara egokitu zuen lan hori; \"Jakintza\" 1933). 1911. urtean, Literaturako Nobel saria irabazi zuen."}
{"id": "270509", "revid": "336", "url": "https://eu.wikipedia.org/wiki?curid=270509", "title": "Johann Gottlieb Fichte", "text": "Johann Gottlieb Fichte (alemanez ahoskatua; Rammenau, 1762ko maiatzaren 19a \u2013 Berlin, 1814ko urtarrilaren 27a) alemaniar filosofoa izan zen. Abertzalea izan zen politikan, eta idealista filosofian. Pfortan egin zituen ikasketak (1774-1780), eta geroago Jenako (1780) eta Leipzigeko (1781-1784) unibertsitateetan. Kantek eragin handia izan zuen beregan. Fichtek \"Versuch einer Kritik aller Offenbarung\" (\"Errebelatze ororentzat kritika-saioa\") idatzi zuen, eta Kanti bidali zion; hark ongi hartu zuen, eta argitaratzeko laguntza eskaini zion. 1792an kaleratu zen, baina Fichteren izenik gabe. Irakurleek Kantena zela uste izan zuten, eta Kantek gertatua argitu zuenean, Fichtek harrera ona izan zuen. \"Versuch\" liburuan, Fichtek lege morala aztertu zuen, eta lege horren jainkozko izaera. 1793an, bere izenik jarri gabe, \"Bertrag zur Berichtigung der Urteile des Publikuns \u00fcber die franz\u00f6siche Revolution\" (\"Frantziako Iraultzaren arrazoiaz emandako iritzi publikoak hobeto azaltzeko ahalegina\") lan politikoa argitaratu zuen. 1793tik 1806ra bi aro izan zituen: lehenengoan, batez ere, etika aztertu zuen, eta bigarrenean, mistika eta teologia. 1800. urtean \"Die Bestimmung des Menschen\" (\"Gizonaren bokazioa\") argitaratu zuen, eta idealismoaren ezaugarriak azaldu zituen bertan: norbanakoaren egoa zela eskarmentuaren sorburua, eta ego absolutua edo nahi morala gauza guztien iturria zela zioen. Eragin handia izan zuen F. Schelling eta G.W. Hegelengan. Politikan egin zituen lanengatik ere ezaguna izan zen: 1808an abertzale liberalen buruzagi izan zen, eta 1848an iraultzako heroia. Fichteren beste zenbait lan: \"Die Grundz\u00fcge des gegenw\u00e4rtigen Zeitalters\" (1806, \"Gaurko garaiko ezaugarriak\"), \"Die Anweisung zum seligen Leben, oder auch die Religionslehre\" (1806, \"Bizitza santuko bidea\"), \"Nachgelassene Werke\" (1807, \"Hil ondorengo lanak\"), \"Reden an die deutsche Nation\" (1922, \"Nazio germaniarrerako helbideak\").\nAlemaniako nazioa, Fichteren arabera.\n\"Hizkuntza bera hitz egiten dutenak lotuta daude (...) ikusten ez diren loturen bidez, eta beraz, gizakiek ez dute nazio bat osatzen mendikate baten alde jakin batean bizi direlako (...). Izan ere, elkarrekin bizi dira, antzinatik eta ordena goreneko izadien legeei jarraituz, herri bat osatzen zutelako.\nEsate baterako, Alemaniako nazioa, hizkuntza eta pentsaera erkidea izateagatik, nahikoa lotuta zegoen eta nabarmen bereizten zen Europa zaharreko gainerako herrietatik (...).\"\nJohann G. Fihcte, \"Alemaniako nazioari\", 1807-1808."}
{"id": "270511", "revid": "58701", "url": "https://eu.wikipedia.org/wiki?curid=270511", "title": "Andr\u00e9s Trapiello", "text": "Andr\u00e9s Trapiello (Manzaneda de Torio, Leon, 1953ko ekainaren 10a) espainiar eleberrigile, poeta, saiakera-idazle eta argitaratzailea da.\nIdazle honen lan nagusietako bat Literaturaren historian zokoratuta gelditu diren idazle handiak edo testu argitaratu gabeak ezagutaraztea izan da, hain zuzen ere. Besteak beste, arrazoi politikoengatik baztertua izan zen Rafael S\u00e1nchez Mazas idazlearen poesia guztiak bildu ditu, eta Francis Vighi arrazoigabe ezezagunaren berri azalarazi eta ezagutarazi du.\nBerak idatzitako poema-bildumen artean, aipagarriak dira, besteak beste, \"Las tradiciones\" (1982, \"Tradizioak\"); \"La vida f\u00e1cil\" (1985, \"Bizitza erraza\"); eta \"Acaso una verdad\" (1993, \"Agian egia batek\", Kritikaren Saria irabazitakoa). Garrantzi handiagokoak dira, beharbada, haren literatura-saiakerak, idazkera arin sakonaz idatziak, oso pertsonalak eta burutsuak, polemikoak inoiz, gaiaren ezagutza sakonean oinarrituak beti. Aipagarrienak: \"Sempere\" (1977); \"Las vidas de Miguel de Cervantes\" (1993, \"Miguel de Cervantesen bizitzak\"); \"Las armas y las letras\" (1994, \"Armak eta letrak\", Espainiako Gerra Zibilaren ondoko letren egoeraren azterketa); \"Los nietos del Cid\" (1997, \"Ciden bilobak\", 98ko belaunaldiko idazleen azterketa). Bestalde, bere egunerokoaren lehenengo hamazazpi ale argitaratu ditu, \"Sal\u00f3n de pasos perdidos\" (\"Urrats galduen aretoa\") titulupean. Egunerokoa idazteari buruz ere teorizatu du, eta liburu bat du idatzia: \"El escritor de diarios\" (1998, \"Egunerokoen idazlea\"). Egunkari eta literatura-aldizkari nagusietan artikuluak idazten ditu. Horietako asko, liburuei egindako hitzaurreekin batera, zenbait liburutan bildu dira: \"Cl\u00e1sicos de traje gris\" (1990, \"Jantzi griseko klasikoak\"); \"Mil de mil\" (1995, \"Milako mila\"); \"Todo es menos\" (1997, \"Dena da gutxiago\"); \"S\u00f3lo eran sombras\" (1997, \"Ez ziren itzalak besterik\").\nHaren azken lanetako batzuk: \"Un sue\u00f1o en otro\" (2004) eta \"El volador de cometas (Antolog\u00eda)\" (2006) poesia-lanak; nobelen artean, \"Los amigos del crimen perfecto\" (Nadal saria, 2003an), \"Al morir don Quijote\" (2004), \"La seda rota\" (2006) eta \"Los confines\" (2009). Egunerokoen artean, aipatzekoak dira ondorengo aleak: \"La cosa en s\u00ed\" (2006), \"La man\u00eda\" (2008), \"Troppo vero\" (2009), \"Apenas sensitivo\" (2011) eta \"Ayer no m\u00e1s\" (2012)."}
{"id": "270512", "revid": "512", "url": "https://eu.wikipedia.org/wiki?curid=270512", "title": "Ram\u00f3n Zuriarrain", "text": "Ram\u00f3n Zuriarrain Cortazar (Donostia, Gipuzkoa, 1948ko urriaren 26a) margolaria da; hasieran surrealista, gero espresionismora iragan zen.\nBizitza.\n1966an Madrila joan zen arkitektura ikasteko asmoz, baina artegintzan murgildu zen berehala. 1968an Parisera joan zen bertako Arte Ederren Eskolan ikasteko. Handik bi urtera Donostiara itzuli eta Marta C\u00e1rdenas, Bixente Ameztoi eta Carlos Sanzekin batera erakutsi zituen bere lanak San Telmo Museoan. Bakarkako lehen erakusketa 1973an egin zuen, Donostiako El Pez galerian. Ameztoi, C\u00e1rdenas, Llanos, Nagel, Sanz eta Goenagarekin batera margolari gazteen belaunaldi oparoa osatu zuen 1970eko hamarkadan. Bakarkako erakusketa asko egin zituen Euskal Herri osoan hamarraldi hartan, eta 1980koan Europako hainbat hiritan ere egon ziren bere lanak ikusgai. Garai hartan Finlandian egin zuen egonaldi luze bat, eta erabat murgildu zen gaur arte bere inspirazio iturri nagusia den gaian, izadian.\n1990ean Donostiako Galeria 16en erakutsi zituen bere lanak, eta 1991n, sortu berria zen Artelekuk, berari eskaini zion bere aurreneko erakusketetako bat, eta pintura lantegi baten ardura hartu zuen Gipuzkoako Foru Aldundiak arte plastikoak bultzatzeko sorturiko zentro horretan bertan. 1994an San Telmo Museoak erakusketa handi bat eskaini zion. Hiru areto hartu zituen erakusketa hartan, agerian geratu zen margolari honek sentsibilitate berezia duela natura islatzeko eta kolorea menderatzeko, eta formatu handiko lanei ere arrakastaz eusten diela.\n1980ko hamarkadan, ikusmenean kalte handiak eragin zizkion gaixotasuna izan zuen, eta horren ondorioz ia hamarkada oso bat eman zuen margotu gabe. 1990eko hamarkadaren hasieraldean osatzen hasi eta berriz ekin zion margotzeari. 1993an Iru\u00f1eko Garc\u00eda Casta\u00f1\u00f3n Aretoan aurkeztu zituen Afrikako, Nafarroako eta Pirinioetako paisaiekin itzuli zen margogintzara, eta horretan dihardu batere kemenik galdu gabe."}
{"id": "270514", "revid": "119347", "url": "https://eu.wikipedia.org/wiki?curid=270514", "title": "Georges-Jean Arnaud", "text": "Georges-Jean Arnaud, jaiotza-izenez Georges-Camille Arnaud (Saint-Gilles, Camargue, Frantzia, 1928ko uztailaren 3a - La Londe-les-Maures, Frantzia, 2020ko apirilaren 26a) frantses idazlea izan zen.\nBiografia.\nIkasle zela idatzi zuen lehenengo lana: \"Ne tirez pas sur l\u00b4inspecteur\" (\"Ez tirorik bota ikuskatzaileari\"). Lan hori argitaratzeko Saint-Gilles ezizena erabili zuen; beste zenbait izengoiti ere erabili zituen. 1960tik aurrera idazteari ekin zion, eta bere benetako izena erabiltzen hasi zen.\nIdazle herrikoitzat hartzen zen Arnaud. Oso idazle oparoa izan zen, laurehun liburutik gora argitaratu zituen, eta genero guztiekin saiatu zen: polizia-liburuak, espioiak, abenturak, fantasia, zientzia-fikzioa, erotismoa eta baita lan historikoak ere.\nArnauden lehenengo liburuetan nabarmena da Georges Simenonen eragina, baina Arnaudek berehala hartu zuen bere bidea, bide berritzailea hain zuzen. Lehenengo polizia-eleberriak lan burutsuak dira, inplikazio psikologikoekin eta egoera harrigarriekin. Baina 1965etik aurrera gauzak aldatu egin ziren, frantses gizartearen ikuspegi kritikoagoa azaldu baitzuen. Gai klasikoak landu zituen; hilketak (\"Profil de mort\", \"La tribu des vieux enfants\"), edo nortasunaren bilaketa, nortasun bikoitza duen emakume baten bidez (\"Tel un fant\u00f4me\"), edo gizon bat bere berdinaren aurrean jarrita (\"Les Imposteurs\"). Aldi berean, eleberri ekologikoak idatzi zituen, energia nuklearraren kontra (\"L\u00b4Enfer du d\u00e9cor\", \"Br\u00fblez-les tous\", \"La Dalle des maudits\") edo kimika-enpresa handien kontra (\"Plein la vue\"). Bestalde, kondenatu zituen frankismoa (\"Tatouages\"), nazismoa eta antisemitismoa (\"Ils sont revenus\"), Aljeriako gerra garaiko tortura (\"Basse besogne\"). Baina gai bat zuen Arnaudek maiteen, etxea hain zuzen ere (\"Le Guet-apens\", \"Tendres termites\", \"La Maison pi\u00e8ge\", \"Le Veilleur\"). Arnauden azken gai nagusia ihesa izan zen (\"Le Pacte\", \"Maudit Blood\", \"La Vie truqu\u00e9e\"). Polizia-liburuei dagokienez, berebiziko arrakasta izan zuen \"La Compagnie des glaces\" zientzia-fikzioko sailarekin.\nHainbat sari jaso zituen bere ibilbide osoan. Esaterako, Kritikaren Myst\u00e8re saria (1977) \"Enfantasme\" lanarengatik, eta, 1988an, Apollo saria \"La Compagnie des glaces\" lanarengatik."}
{"id": "270515", "revid": "28807", "url": "https://eu.wikipedia.org/wiki?curid=270515", "title": "Georges-Camille Arnaud", "text": ""}
{"id": "270516", "revid": "65203", "url": "https://eu.wikipedia.org/wiki?curid=270516", "title": "Hun Sen", "text": "Hun Sen (; Kampong Cham, 1952ko abuztuaren 5a) kanbodiar politikaria da. Kanbodiako lehen ministroa izan zen 1985etik 2023ra.\nBizitza.\n1970ean Khmer Gorriekin bat egin zuen eta mailaz maila gora eginez joan zen. 1975ean, Phnom Penheko gatazkan begi bat galdu zuen. 1976an, Khmer Gorriek, Pol Pot buruzagi zela, Kanbodia Demokratikoaren Errepublika aldarrikatu zuten, eta Hun Senek Vietnamera alde egin zuen. \n1979an, vietnamdarrek lagundutako armadak estatu-kolpea eman eta Khmer Gorriak eta Pol Pot Phnom Penhetik alde egitera behartu zituzten. Hun Sen bere herrira itzuli zen, eta vietnamdarrek lehen ministro egin zuten. 1979tik 1993ra bitartean, vietnamdarren gobernu txotxongiloaren buru izan zen. Nazio Batuek milioika dolar sartu zituzten Kanbodian 1993an monarkia konstituzional batekin demokrazia ezartzeko asmoz. \nNazio Batuek babestuta, hauteskundeak egin ziren 1993an, eta Norodom Ranariddh printzeak, Norodom Sihanouk erregearen semeak, irabazi zituen. Hala ere, Hun Senek, Kanbodiako Herriaren Alderdiaren lehendakariordeak, esan zuen bere alderdiak herria zatituko zuela eta bere buruzagitza beharrezkoa zela. Nazio Batuek boterea Ranariddhen eta Hun Senen artean banatzea proposatu zuen, biak lehen ministro izendatuz. \n1993tik 1997ra bitartean, elkarrekin gobernatu zuten, baina 1997ko maiatzean Ranariddhek bere herriari ohartarazi zion 1998an Hun Senek hauteskundeak irabazten baldin bazituen, Kanbodiaren monarkia konstituzionalerako bidea zapuztuko zuela, eta komunismoa ezarriko zuela berriz, demokraziaren ordez. Handik bi hilabetera, Hun Senek Ranariddh bere kargutik kendu zuen, eta gatazka odoltsua sortu zen, dozenaka hildako eragin zituena. Kazetariek estatu-kolpea zela esan arren, Hun Senek ukatu egin zuen. Printzeak alde egin behar izan zuen eta, hura kanpoan zela, Kanbodiako parlamentuak Ung Huot atzerri-ministro ohia aukeratu zuen Ranariddh printzearen ordezko."}
{"id": "270518", "revid": "336", "url": "https://eu.wikipedia.org/wiki?curid=270518", "title": "Edmund Leach", "text": "Sir Edmund Ronald Leach (Sidmouth, Ingalaterra, 1910eko azaroaren 7a - Cambridge, Ingalaterra, 1989ko urtarrilaren 6a) britainiar antropologoa izan zen.\nBiografia.\nIngeniaritza ikasi zuen, eta Bronislaw Malinowskiren eta Alfred Reginald Radcliffe-Brownen ikasle izan zen. Cambridgeko King's Collegeko ikerketa-zuzendari izan zen, eta Stanfordeko Center for Advanced Studies in Behavioral Sciences erakundeko kide.\nEzaguna izan zen bere lan etnografikoengatik, eta Birmaniako katxiei buruzko lanengatik. Ortodoxiei, funtzionalismoari edo estrukturalismoari, batez ere, aurre egin zien beti.\nBi lanek eta artikulu-bilduma batek biltzen dituzte Leachen metodoaren oinarriak. \"Birmaniako goi lurretako sistema politikoak. Katxien gizarte-egituren analisia\" (1954) lanean, Leachek Radcliffe-Brown antropologoaren funtzionalismoa kritikatu zuen.\nBestalde, gizartearen egituraren eta kultura-aldaketaren teoria zalantzan jarri zituen.\n\"Pul Eliya. A Village in Ceylan. A Study of Land Tenure and Kinship\" (1961) lanean, berriz, ahaidetasun-egitura sistema ideal gisa eman zuen, eta gizarte-jokaerak egokitzapen ekologikoko fenomenoaren bidez azaldu zituen; hortaz, antropologia estrukturalaren erabat kontrakoa zen haren pentsamendua. \"Critique de l'anthropologie\" (1961) artikulu-bilduman, bide taxonomikoaren mugak azaldu zituen. Nolanahi dela ere, eredu formalekiko zuen interesak, ahaidetasunaren terminologietara egokitutako ereduekikoak, batez ere, L\u00e9vi-Straussen estrukturalismora hurbiltzen dute.\nLeachek, bestalde, etengabe jarri zituen zalantzan ahaidetasunaren, ezkontzaren edo errituen alorrean antropologiak, oro har, onartzen dituen oinarriak. Eragin handia izan du gaur egungo antropologian."}
{"id": "270519", "revid": "28807", "url": "https://eu.wikipedia.org/wiki?curid=270519", "title": "Edmund Ronald Leach", "text": ""}
{"id": "270520", "revid": "336", "url": "https://eu.wikipedia.org/wiki?curid=270520", "title": "Italo Svevo", "text": "Italo Svevo \u2014jaiotza-izena: Aron Hector Schmitz\u2014 (Trieste, Italia, 1861ko abenduaren 19a - Motta di Livenza, Italia, 1928ko irailaren 13a) italierazko idazlea izan zen. Svevo kultura handikoa zen; idazle errealisten, italiar, frantses eta aleman klasikoen, Schopenhauerren eta, batez ere, Freuden eragina izan zuen, eta bizi izan zen artean arrakastarik izan ez bazuen ere, haren ekarria garrantzi handikoa izan da XX. mendeko literaturan.\nBiografia.\nAustriaren menpe zegoen Triesten jaio zen famili ugari batean. Aita Tristen bizitzen jarri zen aleman jatorriko judu bat zen eta ama italiarra. Etxean, baina, giroa Italiari oso atxikita zegoen.\nHala ere, Bavarian egin zituen ikasketak, eta alemana ikasi zuen. Vienako banketxe baten korrespontsal gisa hasi zen lanean eta hemeretzi urtez aritu zen bertan. \"1880an argitaratu zuen bere lehen artikulua L\u00b4Indipendiente egunkarian eta beste hamar urtez parte hartu Trieste Italiara itzultzearen aldekoa zen egunkari horretan. (...) Ordurako ezaguna zen Svevok bizitzaren aurrean zuen ezkortasuna eta jarrera horrekin hasi zen bere lehen noblea idazten. (...) Bost urte luze eman zituen Una vita idazten eta 1893an argitaratu zuen kostua bere poltsikotik ordainduta. orduan erabili zuen esatrainekoz Italo Svevo ezizena.\" 1898an argitaratu zuen bigarren eleberria, \"Senilit\u00e0\" (\"Zaharreria\"). Bi eleberri horien arrakasta ezagatik etsita, literatura utzi zuen aldi batez.\nBitartean, bankua utzi, eta aitaginarrebaren enpresan hasi zen lanean, zuzendari gisa, eta horrek Europa osoan zehar ibilitzeko aukera eman zion: Ingalaterra, Frantzia eta Alemanian bereziki. 1905ean Triesteko Berlitz School-en ingeles irakasle gazte bat ezagutu zuen: orduan 23 urte eta ezagunegia ez zen James Joyce. Bien arteko harremana berehala bihurtu zen estua eta elkarren lanak irakurtzen zituzten.\n1914ko gerrak egoera berezia sortu zuen Svevotarren etxean. Svevo, nazionalitate austriarra zuenez, fabrikaren arduradun geratu zen. Baina aurki agintari austriarrek fabrika itxi zieten. Garai hortan itzuliko zuen Freuden \"L'interpretazione dei sogni\" eta bere teorietan interesa hartu. 1923an \"La coscienza di Zeno\" (\"Zenoren kontzientzia\") maisulana idatzi zuen, hasieran Joycek famatu eta gero kritikari askok goraipatu zuten eleberria, psikoanalisiaren teoria literaturara aldatzen zuena. Oraingoan ere oihartzunik ez. Prozesuan lagun izan zuen Joyceri bidali zion eta honek bere lagun kritikoei bidaltzeko gomendioa egin zion. Horren ondorioz arrakasta handia izango du kritiko frantsesen artean eta haien bidez hasiko dira Italian \"Svevo kasuaz\" hitz egiten.\nAuto-istripu batean hil zen. Hil ondoren argitaratutakoak dira honako liburuak: \"La Novella del buon vecchio e della bella fanciulla\" (1929, Agure onaren eta neskatxa ederraren ipuina), \"Corto viaggio sentimentale e altri racconti inediti\" (1949, Bidaia sentimental laburra eta argitara gabeko beste kontakizun batzuk), \"Saggi e Pagine Sparse\" (1954, Saiakerak eta orrialde solteak), \"Commedie\" (1960, Komediak), \"Diario per la fidanzata (1962,\" Emaztegaiarentzako egunkaria\")\"."}
{"id": "270521", "revid": "28807", "url": "https://eu.wikipedia.org/wiki?curid=270521", "title": "Aron Ettore Schmitz", "text": ""}
{"id": "270523", "revid": "512", "url": "https://eu.wikipedia.org/wiki?curid=270523", "title": "Pueblo", "text": "Pueblo Ipar Amerikako hego mendebaleko amerindiarren zenbait leinuri emandako izena da. \"Pueblo\" gisa izendatu zituzten espainiarrek hopi, keres, tano eta zu\u00f1i leinuko jendeak, herrietan antolatutako nekazariak zirelako, beste herri nomada batzuekin alderatuta. Herri izaera urbano eta nekazari horri eutsi diote Pueblo askok 21. mendera arte,\nPueblo terminoak, hortaz, herri multzo bat adierazten du, non unitate bakoitza era berean den toponimo eta etnonimo (herrigune bat, eta identitate etniko bat), hala nola Zia Pueblo delakoan, adibidez. Pueblo herri desberdinen artean hurbiltasun bat dago ohitura eta kulturan (eta interes sozio-politikoetan ere bai 21. mendean), baina izatez lau hizkuntza multzo desberdinetakoak dira.\nHistoria.\nMogollon eta Anasazi amerindiar herrien ondorengoak dira eta gaur egun Arizonako ipar-ekialdean eta Mexiko Berriko ipar-mendebalean bizi dira. Gaur egun 20.000 dira. X-XII. mendeaz geroztik harrizko etxeetako herrietan bizi izan dira eta hortik datorkie espainiar konkistatzaileek XVI. mendean amerindiar nomadengandik bereizteko jarri zieten izena. Etxeek hiruzpalau solairu zituzten eta erdian etxarte bat; etxartearen erdian \"kiva\" izeneko lurpeko bizileku bat zegoen, maiz aletegi ere bazena. Gaur egun etxeak adobezkoak dira, baina antzinakoen egitura bera dute.\nKolonizazioa hasi eta handik mende batera pueblo amerindiarren biztanleria erdira murriztua zen. 1680an, pueblo herri guztiak espainiarren aurka matxinatu ziren eta hamabi urtez bidali zituzten beren lurraldetik. Aldi labur hori izan ezik, bi mende eta erdi egon ziren espainiarren mendean. XIX. mendearen hasieran, Mexikok independentzia eskuratu zuenean, haiek ere burujabe izan ziren. 1848an, Estatu Batuek beretu zuten haien lurraldea, baina autonomia izan zuten.\nBizibide tradizionala.\nHerri nekazariak dira; artoa eta kotoia lantzen ditu, batez ere. Emakumeek garrantzi handia dute gizarte-antolamenduan, familiaren eta leinuaren buru, eta etxeen eta lurren jabe baitira. Oinordekotza amagandik alabagana izaten da. Hala eta guztiz ere, aginpidea erlijiozko elkarteetako gizonezko buruzagien batzorde baten esku dago. Izadiko indarrak gurtzen dituzte ospakizun, dantza eta prozesioen bidez; aipagarria da hopien suge-dantza, sugegorri bat ahoan dutela dantzatzen dutena. Trebeak dira eskulangintzan: ehungintzan, saskigintzan eta eltzegintzan dihardute, eta zilarrezko eta turkesazko bitxiak, eta zeramika egiten dituzte.\nBanaketa.\nKiowa-Tano hizkuntza familiako zenbait hizkuntza hitz egiten dira Pueblo herri batzuetan:\nKeres herriek hizkuntza multzo propioa dute, baina dialekto multzotzat ere hartu daiteke Pueblo batetik bestera egiten dena ulergarria baita neurri handi batean. Zazpi dira Keres puebloak:\nHopi herriak bere hizkuntza propioa du, Uto-Azteka taldekoa.\nZuni herriak bere hizkuntza propio eta isolatua du."}
{"id": "270524", "revid": "56334", "url": "https://eu.wikipedia.org/wiki?curid=270524", "title": "Nicolas L\u00e9onard Sadi Carnot", "text": "Nicolas L\u00e9onard Sadi Carnot (Paris, Frantzia, 1796ko ekainaren 1a - 1832ko abuztuaren 24a) frantses fisikaria izan zen.\nBiografia.\nLazare Nicolasen semea zen. Beroaren eta lanaren arteko lotura zehaztu zuen lehen fisikaria izan zen; tresna termikoak aztertzen ari zela, termodinamikaren bigarren printzipioa edo Carnoten legea eman zuen, eta horrela sortu zen termodinamika modernoa (\"Suaren motor indarraz eta indar hori garatzeko makinez gogoetak\", 1824)."}
{"id": "270526", "revid": "28807", "url": "https://eu.wikipedia.org/wiki?curid=270526", "title": "Nicolas Leonard Sadi Carnot", "text": ""}
{"id": "270527", "revid": "28807", "url": "https://eu.wikipedia.org/wiki?curid=270527", "title": "Sadi Carnot", "text": ""}
{"id": "270528", "revid": "28807", "url": "https://eu.wikipedia.org/wiki?curid=270528", "title": "Carnot", "text": ""}
{"id": "270529", "revid": "512", "url": "https://eu.wikipedia.org/wiki?curid=270529", "title": "Emomalii Rakhmon", "text": "Emomalii Rakhmon (Tajikistan, 1952ko urriaren 5a) politikaria da. Tajikistango Errepublikako estatuburua da 1992az geroztik, eta Tajikistango Errepublikako presidentea 1994az geroztik.\nRajmon Nabiyev presidente ohiaren laguntzaile estua izan da. Garrantzi handiko papera jokatu zuen komunistek Dushanbeko matxinatu islamiar eta demokratak Dushanbetik kanporatzeko egin zuten gerran. Kulob hiritik, Errepublikaren hegoaldetik, gidatu zituen tropak, eta sobietar errepublika ohien esku-hartzea baimendu zuen. 1992an matxinatuek Nabiyev kargutik kendu zutenean, eta erregimen presidentziala deuseztatuta geratu ondoren, Sobiet Gorenaren lehendakaritza herrialdeko kargurik gorena bihurtu zen. Nabiyev desagertu eta hilabete gutxira, Sobiet Gorenaren lehendakari hautatu zuten Rakhmon. Honen helburu nagusietako bat errusiarrak eta gainerako atzerritarrak errepublikatik alde egin zezaten galaraztea izan zen, herrialdearen hondamen ekonomikoa eragoztearren. Dushanbe atzera konkistatu ondoren, Rakhmonek eskerrak eman zizkion Uzbekistango lehendakari Islam Karimovi, erregimena berriro ezartzearren emandako laguntzagatik.\n1993an Erdialdeko Asiako bost sobietar errepublika ohietako estatuburuak ados jarri ziren Erdialdeko Asiako Estatuen Erkidegoa sortzeko. Urtebete geroago, azaroan, berme demokratiko eskaseko hauteskundeetan, Errepublikako presidente hautatu zuten. Harrezkero, bere kargua kolokan egon da, eta Errusiaren laguntzari esker eutsi dio presidentetzari. 1996ko abenduan, islamiar oposizio fundamentalistaren buruzagi militar gisa, su-eten protokoloa izenpetu zuen. 1997an atentatu bat izan zen haren kontra, eta bi pertsona hil ziren. Hilabete gutxi geroago, bakeak egin zituen, eta koalizio-gobernu bat sortu zen, islamiarren parte-hartzearekin. Nolanahi ere, 1998ko apirilean gerrillari islamiarrek Dushanben egindako erasoak agerian utzi zuen bakearen hauskortasuna.\nTajikistango Herri Alderdi Demokratikoko buru da. Emomalii Rakhmon izena WikiLeaks dokumentuetan agertu da."}
{"id": "270530", "revid": "116965", "url": "https://eu.wikipedia.org/wiki?curid=270530", "title": "David McTaggart", "text": "David McTaggart (Vancouver, 1932ko ekainaren 24a - Perugia, Italia, 2001eko martxoaren 23a) kanadar ekologista izan zen. Greenpeace taldearen sortzaileetako bat da, eta erakundearen bozeramailea izan zen 1979tik 1991ra arte. 1971n Frantziak Zeelanda Berrian arma nuklearrak probatzeko saioak egin zituenez geroztik, ekologia-auzietara lotu zitzaien buru-belarri. 1960ko hamarraldian Kaliforniara joan zen, eraikin-kontratista eta eragile gisa lan egitera. Guztiz hunkituta geratu zen bere langileetako bi eztanda baten ondorioz zauritu zirenean.\n1971n, Greenpeace International erakundearen sorreran parte hartu zuen Zeelanda Berrian. Hurrengo urtean mundu osoaren arreta erakarri zuen Frantziak arma nuklearren beste saio bat egin behar zuen lekura, Mururoa atoloira, agertu zenean bere belaontzi txikiarekin (\"Vega\" izenekoa, \"Greenpeace III\" izenaz bataiatua gero). Ontziaren presentziak, legezko leku batean ainguratua zegoela, saioak bertan behera uztera behartu zuen Frantziako gobernua. Azkenik, Frantziako gerraontzi bat belaontziari oldartu zitzaion. McTaggart, bere ontzia konpondu eta gero, leku berera itzuli zen urtebete geroago, Australiako eta Zeelanda Berriko Langile Alderdiko kide batzuekin batera. Frantziako militarrek jipoitu egin zuten, eta McTaggartek auzi luze bat hasi zuen haien kontra. Bien bitartean Greenpeace erakundea zabalduz joan zen munduan zehar. 1985ean Greenpeaceko beste ontzi bat, \"Rainbow Warrior\", Mururoa atoloira joan zen ostera Frantziaren saio nuklearren aurka protesta egitera. Aucklandeko portuan ainguratuta zegoela, leherketa batek ontzia hondoratu zuen eta Greenpeaceko argazkilari bat hil zuen. Leherketarekin zerikusia zutelako atxilotu zituzten bi pertsonak Frantziako zerbitzu sekretuetako kideak ziren; Zeelanda Berrian epaituak eta zigortuak izan ziren. Frantzian, auziak kolokan jarri zuen gobernua, eta goi-mailako bi ofizial karguetatik kentzera behartu zituen.\n2001ean, auto-istripu batean hil zen, Italian, bera bizi zen lekutik gertu."}
{"id": "270531", "revid": "28807", "url": "https://eu.wikipedia.org/wiki?curid=270531", "title": "Tolomeo", "text": ""}
{"id": "270533", "revid": "28807", "url": "https://eu.wikipedia.org/wiki?curid=270533", "title": "Claudio Tolomeo", "text": ""}
{"id": "270534", "revid": "512", "url": "https://eu.wikipedia.org/wiki?curid=270534", "title": "Francis Jammes", "text": "Francis Jammes (Tournay, Bigorra, 1868ko abenduaren 2a - Hazparne, Lapurdi, 1938ko azaroaren 1a) frantziar olerkari eta eleberrigilea.\nFrancis Jammesek bere poemetan eta nobeletan erabili zituen gaiek eta idatz-moldeek freskura berezi bat ekarri zuten, XX. mendearen hasieran, Frantziako literatura dekadentera. Bearnoko Orthezen jarri zen lanean Jammes gaztea, notarioaren bulegoan, eta 1891ean eman zituen argitara lehen poemak, guztiz klasikoak direnak. 1893tik aurrera, ordea, neurri librean hasi zen idazten, eta joera naturalista batera eraman zuen bere molde ulerterrazak, sinbolisten poesiatik urrun. 1898. urtean eman zuen argitara lehen poema-bilduma, \"De l\u00b4Ang\u00e9lus de l\u00b4aube \u00e0 l\u00b4Ang\u00e9lus du soir\" (\"Goizeko Angelusetik arratseko Angelusera\"), eta harekin eman zuen bere burua ezagutzera Frantzia osoan. Idazle nekaezina zen, eta artikulu ugari eman zuen egunkari eta aldizkarietan. 1901. urtean bildu zituen ordura arte idatziriko artikuluak \"Le deuil des primev\u00e8res\" (\"San Jose loreen dolua\") liburuan. 1905. urtean erlijio katolikora itzuli zen, Paul Claudel lagun idazleak bultzatua, eta bertso alexandrinoa landu zuen ondoren, erlijiozko poema batzuetan: \"Clairi\u00e8res dans le ciel\" (1906, \"Ostarteak zeruan\"); \"Les G\u00e9orgiques chr\u00e9tiennes\" (1911-1912, \"Kristau Georgikak\"); \"Les Quatrains\", (1923-1925, \"Lauko bertsoak\"). Eleberri batzuk idatzi zituen: \"Clara d\u00b4Ell\u00e9beuse\" (1899), \"Le roman du li\u00e8vre\" (1902, \"Erbiaren ipuina\"), baina olerkia izan zuen gogokoen, kristau egin zenetik bereziki. Francis Jammes Hazparnen jarri zen bizitzen 1921. urtean eta han bizi izan zen heriotzera arte (1938). Euskal gaiak ere erabili zituen bere idazlanetan: \"Les Robinsons basques\" (1925, \"Euskal Robinsonak\"), \"Le Mariage basque\" (1923, \"Euskal ezkontza\"), \"Fran\u00e7ois Etcheco, sculpteur basque 1853-1889\" (1931, \"Fran\u00e7ois Etcheco euskal eskultorea, 1853-1889\")."}
{"id": "270536", "revid": "119347", "url": "https://eu.wikipedia.org/wiki?curid=270536", "title": "Kim Young-sam", "text": "Kim Young-sam (; edo ahoskatua; Geoje, Korea, 1927ko abenduaren 20a - Seul, ) hegokorear politikaria izan zen, Hego Koreako presidentea 1993-1998 bitartean.\nBizitza.\nSeulgo Unibertsitatean egin zituen ikasketak. Bi urte geroago Legebiltzarreko kide hautatu zuten. Erreforma politiko demokratikoen alde egin zuen Park Chung-hee jeneralak aginpidea indarrez hartu zuenetik (1961). 1979an, Legebiltzarretik bota zuten Parken gobernua kritikatzeagatik, eta hura erail zutenean aginpidea hartu zuen erregimenaren pean ere etxean atxilotuta eduki zuten bi urtez.\n1987an, ikasleen eta erdiko mailako klasearen etengabeko protestei aurre eginez, Chun Doo-hwanen gobernuak erreforma demokratikoak bultzatzea erabaki zuen. Kimek (Bateratze Demokratikoaren Alderdiko buruzagi nagusi) lehendakaritzarako hauteskundeetara aurkeztu zuen bere burua 1987an, baina Roh Tae-wook lortu zuen garaipena, Justizia Demokratikoaren Alderdiaren izenean. 1990ean, Kim Young-samek eta Roh Tae-wook Alderdi Demokratiko Liberala sortu zuten, bien alderdiak batuta, eta beste batzuen laguntzaz. Kimek erreforma ekonomikoa eta politikoa pixkanaka egitea eskatu zuen, herriaren parte handi baten babesaz. Roh Tae-woo ez baitzen aurkeztu, berak irabazi zituen hurrengo hauteskunde orokorrak; oposizioko buru Kim Dae-jungen aurretik geldituta, 1993ko otsailean hartu zuen aginpidea.\nUstelkeriaren aurka borrokatu zen, eta ekonomiaren liberalizazioa bultzatu zuen, herrialdearen hazkuntza-tasa handiari eutsi ahal izateko. Ipar Koreako buruzagi Kim Il-sungen heriotzaren ondoren, bi herrialdeen arteko harremanek hobera egin zuten. Kim Young-samen ahaleginik handiena, baina, Hego Koreako agintaritza zibilen eskuetan uztea izan zen. 1997ko abenduan Ipar eta Hego Koreako ordezkariak New Yorken elkartu ziren, lehenengo aldiz 1953. urteaz geroztik. 1998ko otsailean, Kim Dae-jungek, oposizioko buruzagi historikoak, irabazi zituen hauteskundeak."}
{"id": "270538", "revid": "1545", "url": "https://eu.wikipedia.org/wiki?curid=270538", "title": "Jos\u00e9 Rizal", "text": "Jos\u00e9 Protacio Rizal Mercado y Alonso Realonda (Calamba, Filipinak, 1861eko ekainaren 19a - Manila, Filipinak, 1896ko abenduaren 30a) filipinetako heroi nazionala izan zen.\nBiografia.\nAita filipinar jatorriko lurjabe handia zuen, eta ama, Teodora Alonso, Filipinetako emakume jakintsuenetako bat zen. Manilako Unibertsitatean egon ondoren, Madrilen egin zituen medikuntza eta arteko ikasketak. Espainian zeuden filipinarren buru bihurtu zen berehala, eta Madrilen itxuratu zituen Filipina uharteen independentziarako lehen asmoak: harentzat, benetako etsaia ez zen guztiz ahulduta zegoen Espainiako estatua, Filipinetako koloniak lotuta zeuzkaten frantziskotar, agustindar eta domingotar fraideen ordena kristauak baizik.\nParisen eta Heidelbergen bukatu zituen medikuntzako ikasketak. 1886an argitaratu zuen lehen eleberria, tagaloz idatzia, \"Noli me tangere\", fraideen aurkako liburua. 1891n idatzi zuen \"El filibusterismo\" liburua, eta Filipinetako uharteen autonomiaren aldeko propagandaren ardura hartu zuen ondoren, Bartzelonan. Rizalen programaren arabera, Filipinetako uharteak Espainiako estatuko herrialde bihurtuko ziren, ordezkaritza bat izango zuten Gorteetan, espainiar fraideen ordez, filipinar apaizek jardungo zuten aurrerantzean, biltzeko eta mintzatzeko askatasuna errespetatuko zen, eta filipinarrek eta espainiarrek eskubide berberak edukiko zituzten legeen aurrean.\n1892an Filipina uharteetara jo eta Liga Filipina bake mugimendua osatu zuen Manilako hirian. Atxilotu eta Mindanaoko uhartera eraman zuten. Lau urtez eduki zuten espainiarrek han, eritegi batean lanean. 1896an hasi zen Katipunan isilpean ziharduen erakunde abertzalearen matxinada, eta erakunde horrekin harremanik ez zuen arren, militar espainiarrek atxilotu eta, matxinatzea leporatuz, hiltzera kondenatu eta hil egin zuten Manilan; Canovas del Castillok sinatu zuen haren exekuzio-agindua. \"Ultimo adi\u00f3s\" (\"Azken agurra\") poema gogoangarria idatzi zuen hil bezperan.\nOndarea.\nRizal espainiar eliteen mamu beltza izan zen luzaro. Miguel Unamunok begiko zuen eta, 1936ko urriaren 12ko Arrazaren Egunean, Salamancako Unibertsitatean paraninfoko bere hil aurreko hitzaldi ezagunean aipatu egin zuen."}
{"id": "270539", "revid": "336", "url": "https://eu.wikipedia.org/wiki?curid=270539", "title": "Helmut Heissenb\u00fcttel", "text": "Helmut Heissenb\u00fcttel (R\u00fcstringen, Wilhelmshaven, Alemania, 1921eko ekainaren 21a - Gl\u00fcckstadt, Alemania, 1996ko irailaren 19a) alemanezko idazlea izan zen.\nBiografia.\nArkitektura, artearen historia eta filologiako ikasketak egin zituen, Dresdenen eta Leipzigen 1942tik 1945era bitartean, eta Hanburgon 1946tik aurrera. 1955ean, Claasen argitaletxean hasi zen lanean, irakurle gisa, eta 1957an, Stuttgarten, S\u00fcddeutscer Rundfunk irratian. Beste sari askoren artean, 1990ean, Schleswig-Holstein Arteen Saria eta Austriako Literatura Sari Nazionala jaso zituen.\nF. Mon, E. Gomringer eta Heiinz Gappmayrrekin batera, Heissenb\u00fcttel poesia konkretuaren sortzaile eta sustatzaileetako bat izan zen. Hasieran, hizkuntza tresna gisa erabili ordez, jolas gisa erabiltzeko saio abangoardista besterik ez bazen ere, beste definizio bat eta beste zentzu bat eman zien literaturaren mugei eta aukerei, lehenengo argitalpenetan bertan argi geratu zen bezala: \"Kombinationen\" (1954, \"Konbinazioak\") eta \"Topographien\" (1956, \"Topografiak\").\nPoesia-molde tradizionala ez zen egokia berak lortu nahi zuenerako, eta, beraz, molde batere ez konbentzionalak erabiltzea proposatzen zuen, muntaketaren, pilaketaren eta antzeko beste metodo batzuen bidez, hizkuntza-inbentarioa egiteko.\nPoesiaz gainera, saiakerak idatzi zituen, literaturari buruzkoak gehienak: \"\u00dcber Literatur\" (1966, \"Literaturaz\"), \"Textb\u00fccher 1-6\" (1960-1967, \"Testuliburuak 1-6\"). 1970ean \"Projekt Nr. 1\" (\"1. proiektua\") argitaratu zen, izenburu bereko liburu-sail bateko lehenengoa, irekitako bideari jarraitzeko asmoz. Liburu horien bidez Heissenb\u00fcttel gertaera sozialak, historikoak eta politikoak islatzen saiatu zen, irakurleak bakarrik zehaztu behar dituen formak erabiliz. Beste lan batzuk: \"Textbuch 10. Von Liebeskunst\" (1986, \"10 testuliburua. Maitatzeko arteaz\"), \"F\u00fcnf Kommentare und sechs Gedichte\" (1987, \"Bost iruzkin eta sei poema\")."}
{"id": "270540", "revid": "71145", "url": "https://eu.wikipedia.org/wiki?curid=270540", "title": "Maria Urtubiakoa", "text": "Maria Urtubiakoa (Urru\u00f1a, 1446 - Bera, 1505) Urtubia leinuaren Lapurdiko andre noblea izan zen. Joan Urtubiakoa eta Teresa Lazkanokoa, Joan Lopez Lazkanokoa ahaide nagusi oinaztarraren alaba, izan ziren haren gurasoak. Hiru urte zituela hil zitzaion aita, eta ama bigarrenez ezkondu zen Joan Iba\u00f1ez de Monreal jaun nafarrarekin. Monreal etxearen eraginpean geratu zen orduan Urtubiako etxea. Joan de Monreal aurrekoaren semeak Maria Urtubiakoa bahitu eta harekin ezkondu zen. Lau urte geroago abandonatu zuen Joan de Monrealek emaztea eta Maria Urtubiakoak, bortxazko bahitura hura azaldu ondoren, ezkontza hura haustea lortu, eta Rodrigo Ganboakoa Berako Altzateko jaun eta ahaide nagusi ganboatarrarekin ezkondu zen ondoren. Aita zenaren alderdiaren aurka borrokatu zen ordudanik Maria Urtubiakoa. 1493an hil zen Altzateko jauna, eta orduan Altzateko eta Urtubiako etxeen gaineko eskubideak utzi nahi izan zizkion Mariak bere senar ohiak aurrezko ezkontza batean izan zuen seme nagusiari. Ez zuen horrelakorik onartu Joan de Monrealek, eta gatazka eta gudualdi biziak izan ziren ondoko urteetan bi alderdien artean. Epaitegietara jo ondoren, Maria Urtubiaren aurkako epaia eman zuen Bordeleko Parlamentuak eta Maria, Urru\u00f1ako etxea eta artxiboak erre ondoren, Altzateko etxean babestu zen. Maria hil ondoren (1505), bi etxe horien eta erregearen gudarostearen arteko gatazkak ez ziren amaitu. 1540.urtean epai batek argitu zuen nolabait auzia: Urtubiako etxea altzatetarren esku geratu zen, eta Zalduako eta Miozko etxeak monrealdarren esku. 1574.urtean batu ziren berriro bi etxe haiek, Joan Urtubiakoaren eta Aim\u00e9e de Monrealen arteko ezkontzaz. Pio Baroja donostiar idazleak jaso zituen nobela batzuetan (\"La Dama de Urtubia\", \"Jaun de Alzate\"...) Maria Urtubiakoaren historiaren gorabeherak eta haren garaiko giroa."}
{"id": "270541", "revid": "46380", "url": "https://eu.wikipedia.org/wiki?curid=270541", "title": "Eugene Richards", "text": "Eugene Richards (Dorchester, 1944ko apirilaren 25a) estatubatuar argazkilari eta kazetaria da.\nRichardsek ingelesa eta kazetaritza ikasi zituen Bostongo Unibertsitatean eta ondoren argazkilaritza, Minor Whiterekin, Massachusettseko Teknologia Institutuan. Hogei urte zituela VISTA (Volunteers in Service to America) (Amerikaren zerbitzuko boluntarioak) elkarteko kide egin zen eta osasun publikoan lan egin zuen Arkansasen. Bost urtez biztanle beltzen bizi-baldintza negargarriak erakusten zituzten argazkiak egin zituen eta \"Few Conforts or Surprises: the Arkansas Delta\" (1973, \"Kontsolamendu edo ezusteko gutxi: Arkansaseko delta\") lehen liburua argitaratu zuen. Bigarren liburua jaioterriari buruzko argazkiez osatua da, \"Dorchester Days\" (1978). Liburu hori amesgaizto baten antzekoa da azaletik bertatik hasita; hodei nuklear antzeko bat erakusten du etxe-ilara baten gainean: argazkiak oso gogorrak dira, haurtxoak garrasika, atso hilak, emakume handitua.\nRichardsen liburu ezagunena, ordea, \"Cocaine True, Cocaine Blue\" izan da (1994, \"Kokaina egia, kokaina urdina\"); drogaren infernura jaitsi zen lan horretan, crack-aren mundura batez ere, eta New Yorkeko beltz eta hispaniar taldeek bizi dituzten egoerak erakutsi zituen. Azken liburua \"American We\" (1994) izan da, Estatu Batuetako bizimoduari buruzkoa. Richards Magnum agentziako kide izan zen (1994an utzi zuen) eta \"Life\" aldizkariko lankide. Zortzi liburu idatzi ditu eta hainbat sari irabazi (International Center for Photography, Eugene Smith saria, etab.). Richardsek eztabaida sortu izan du, eta beltzen inguruko erreportaje baten ondorioz, esate baterako, estremista zuriek erasotu zuten. Lehenengo emazteak, Dorothea Lynchek, bularreko minbizia izan zuen, eta Richardsek haren eritasunaren egunkaria idatzi zuen argazkiez hornitua. Emaztea hil eta hiru urtera \"Exploding into Life\" (1986) argitaratu zuen.\nMagnum Photoseko eta VII Photo Agencyko kide izan da. Egun, New Yorken bizi da."}
{"id": "270542", "revid": "512", "url": "https://eu.wikipedia.org/wiki?curid=270542", "title": "Samivel", "text": "Samivel (Jaiotza-izena: Paul Gayet-Tancr\u00e8de ; Paris, 1907ko uztailaren 11 - Grenoble, 1992ko otsailaren 18a) frantses diseinatzailea, margolaria eta idazlea izan zen.\nBiografia.\nGaztetan eskiaren eta alpinismoaren inguruko marrazkiak egin zituen. Sail horretatik Delagrave argitaldariak zenbait irudi hartu eta \"Sous l\u00b4Sil des choucas\" (1931, \"Belatxingen begipean\") umorezko bilduma argitaratu zuen. 1935ean \"Gargantua et Pantagruel\" argitaratu zuen. Ondoren Samivel bere testuak idaztera ausartu zen, eta hala sortu zuen Erdi Aroko giroko trilogia bat, \"Goupil\" (1936, \"Azeria\"), \"Brun l\u00b4Ours\" (1938, \"Hartz arrea\") eta \"Les Malheurs d\u00b4Ysengrin\" (1939, \"Ysengrinen zorigaitzak\") lanek osatua. Formatu handia hautatu zuen Samivelek lan horietarako eta, horri esker, perspektiba-efektuak, paisaia handiak, baso eta zelaiak eta argi-ilunak maisutasun handiz marraztu ahal izan zituen. 1935ean \"Parade des diplodocus\" (\"Diplodocusen parada\") eta \"Les Blagueurs de Bagdad\" (\"Bagdadeko adarjoleak\"). Gerra garaian Paristik ihes egin zuen, eta bilduma bat egin zuen Lyongo IAC argitaldariarentzat: \"Fran\u00e7ois de France. Dumollet\" (1946) umorezko sail erromantikoa trufa eta parodia kutsuaz helduagoentzako egindako lana du, eta haurrentzako estiloa \"La Fontaine. 20 fables\" (1944) eta \"Train de fables\" (1947, \"Fabula-trena\") lanetan landu zuen bereziki. Erdi Aroko gaietan oinarritutako \"Merlin-Merlot\" eta \"Le Joueur de fl\u00fbte de Hamelin\" (1942, \"Hamelingo txirula-jotzailea\") obrak klasiko bihurtu ziren, eta behin eta berriro argitaratu dira. Gerraren ondoren, marrazteaz gainera, bere filmak aurkezteko hitzaldiak eta mendiari buruzko lanak egin zituen: \"Contes \u00e0 pic\" (1951, \"Tontorreko ipuinak\"), \"Hommes, cimes et dieux\" (1984, \"Gizonak, gailurrak eta jainkoak\"), \"Op\u00e9ra de pics\" (1986, \"Tontorren opera\"). Hala ere, haurrentzako liburuen egile eta marrazkigile gisa izan zuen Samivelek ospea."}
{"id": "270543", "revid": "28807", "url": "https://eu.wikipedia.org/wiki?curid=270543", "title": "Paul Gayet-Tancr\u00e8de", "text": ""}
{"id": "270544", "revid": "336", "url": "https://eu.wikipedia.org/wiki?curid=270544", "title": "Wilfred Thesiger", "text": "Wilfred Thesiger (Addis Abeba, Etiopia, 1910eko ekainaren 3a - Croydon, Londres, Erresuma Batua, 2003ko abuztuaren 24a) britainiar esploratzailea izan zen.\nBiografia.\nAita Addis Abebako britainiar legioaren arduraduna zuen, aitona Chelmsford jenerala, eta osaba Indiako erregeordea. Zortzi urte zituela, familiarekin Ingalaterrara joan zen. Eskolan ez zioten oso harrera ona egin, eta bera ere ez zen inoiz ongi moldatu.\nHogei urte zituela, Etiopiako enperadorearen koroatze-ekitaldira gonbidatu zuten, eta ekitaldiaren ondoren, bertan geratzea erabaki zuen. Hogeita hiru urterekin espedizioa antolatu zuen danakil herriaren lurraldera, Etiopiako ipar-ekialdeko alderik basatienera. Espedizioan Awash ibaia aurkitu zuen.\n1935ean Sudango administrazio-zerbitzuko lanpostu bat onartu zuen, eta Darfurreko barrutian bizi izan zen. Artzainen eskariz, piztiek abelburuak hiltzen baitzizkieten, ehizan hasi zen, eta bost urtean 70 lehoi hil zituen. Han egon zen denboraldian, Libiako basamortura sartu zen zenbait aldiz, hainbeste miresten zuen nomada-bizitza ezagutzera.\nBigarren Mundu Gerran, Patriotsekin batera, Etiopiako gerrilla italiarren mendetik askatzea lortu zuen. Aurrerago, Sirian, zalduneria-gudaroste bateko buruzagitza eman zioten, eta Egipton, britainiar eliteko aire-armadan sartzea lortu zuen. Gerraren ondoren, Omanen, oti-izurritea ikertzera joandako talde batean sartu zen, eta beduinoekin bizi izan zen bost urtez.\n1946an, rajid leinuko gizon-talde baten buru, Arabiako hegoaldeko hareazko basamortu handia zeharkatu zuen. Basamortua zeharkatzen zuen hirugarren europarra izan zen. Aurretik, 1917an St John Philbyk eta 1930ean Bertran Thomasek zeharkatu zuten. Irakeko paduretako arabiarrak eta Kenyako sanburuak ere ezagutu zituen. Bidaia horien guztien kontakizuna hiru liburutan argitaratu zuen: \"Arabiako padurak\"; \"Kenyako egunak\"; eta \"Arabiako hareak\"."}
{"id": "270546", "revid": "98220", "url": "https://eu.wikipedia.org/wiki?curid=270546", "title": "\u00c1lvaro de Luna", "text": "\u00c1lvaro de Luna (Ca\u00f1ete, 1390 - Valladolid, 1453) Gaztelako militar eta politikaria izan zen. Gaztelako \"kondestable\" edo buruzagi nagusi izan zen Joan II.aren agintaldian. Aragoiko aitoren seme baten sasiko semea zen, baina haurra zela onez hartu zuten Gaztelako gortean.\nHasieran poeta eta idazle gisa ere ezagun egin zen arren, gudari eta politikari gisa ospe handiagoa lortu zuen. Joan II.aren konfidantzazko gizona bihurtu zen (1419, Joan II.a adin nagusira iritsi ondoren), eta 1422an Gaztelako \"kondestable\" zen. Aragoiko printzeak aurka izan zituen, eta 1427an gortetik kanpora zezatela erdietsi zuten arren, Alvaro de Luna nagusitu eta Aragoiko printzeak Gaztelako gortetik egoztea lortu zuen, Gaztelako jaunek lagunduta (1430). Jaun eta jabe jardun zuen ondoko urteetan.\n1431n Higueruelako guduan musulmanak menderatu zituen, eta bere gogora hasi zen Gaztelako karguak banatzen. 1437an bere anaia, Juan de Cerezuela, Toledoko artzapezpiku izendatu zuten, eta erregearengandik Montalbango hiria eta gaztelua eskuratu zituen. Gaztelako indar handiko nobleak haserre bizian zeuden, eta Joan II.a Nafarroako erregekide eta Aragoiko erregegaiak Gaztelara jo zuen haien alde. 1439an Alvaro de Luna erbestera bidaltzea lortu zuten berriro, baina erregearen eta Gaztelako behe-mailako aitonen semeen laguntzaz, Olmedoko gerran menderatu zuten Alvaro de Lunaren osteek Gaztelako goi-mailako nobleen eta Aragoiko printzeen armada (1445).\nGaztelako koroa guztiz indartu zen garaipen hartatik aurrera, baina une hartan berean hasi zen Alvaro de Luna beti gehiago nahiaren gainbehera. Lagunik gabe geraturik eta haren bidegabekeriak nork eramanik ez zegoela, Alvaro de Luna, Alonso Perez de Vivero jaunaren hilketaren ondoren,\u00a0preso hartu eta jendaurrean hil zuten Valladolideko plazan lepoa moztuta."}
{"id": "270547", "revid": "8074", "url": "https://eu.wikipedia.org/wiki?curid=270547", "title": "Cazorla, Segura eta Las Villasko natura parkea", "text": "Cazorla, Segura eta Las Villasko natura parkea () Espainiako parke naturala da, Andaluzian dagoena.\n214.336 hektareako eremua estaltzen du, Ja\u00e9ngo probintziaren ekialdean, Guadalquivir Garaian.\nBabesa.\n1979an ehiza-barruti nazionala izendatu zuten, eta 1986an parke natural. Baliabideak babesteko eta ordenatzeko bi arau horiei beste bi gaineratu behar zaizkie: hegaztien babesleku bereziarena (ZEPA, Zona de Especial Protecci\u00f3n para las Aves) eta biosferaren erreserbarena. Parke naturalaren kategoria duen Espainiako espaziorik handiena da.\nGeografia.\nHidrografia, orografia eta klima.\nGuadalquivir eta Segura ibaiak, besteak beste, mendikate-multzo zabal horretan jaiotzen dira.\n600 metro ditu mendi apalenak eta 2.107 metro garaienak (Empanada tontorrak). Adin eta mota desberdineko hareharriz eta kareharriz osatuta daude, eta baita margaz ere.\nZona horretan, 700 eta 800 mm ingurukoa da urtean jausten den euria, negua freskoa da (urtarrileko batez besteko tenperatura, 6\u00a0\u00b0C) eta uda epela (udako tenperatura, batez beste, 25\u00a0\u00b0C-tik gorakoa da).\nLandaredia.\nEspainiako baso zabalena eta askotarikoena izatea du parke honek baliorik handiena. Bere urtegi eta ibaiekin edertasun handiko ingurua da gainera. Landare ugariena larizio pinua eta aleppo pinua dira. Artea ere nahiko usua da, beste mota batzuekin batera, txaparroarekin edota intsusarekin, esate baterako. Gune goietan larizio pinua, ipurua eta miterra dira nagusi. Ibai ertzeko motek, sahatsak, lizarrak, haltzak eta zumarrak, asko aberasten dute paisaia.\nFauna.\nOso fauna aberatsa du, ugaztunek (basahuntzak, oreinak, basurdeak, mufloiak eta azeriak) eta hegazti harrapariek (arrano beltzak, sai arreak eta ugatzak) osatua.\nBestelako ondarea.\nTurismoarentzat erakargarriak gertatzen dira, era berean, historiaurreko leize-zuloak eta margolanak, eta herri iberiarren antzinako herrixkak, eta baita Cazorlako eta Hornosko gazteluak ere."}
{"id": "270548", "revid": "28807", "url": "https://eu.wikipedia.org/wiki?curid=270548", "title": "Cazorla, Segura eta Las Villasko Parke Naturala", "text": ""}
{"id": "270549", "revid": "28807", "url": "https://eu.wikipedia.org/wiki?curid=270549", "title": "Cazorla, Segura eta Las Villas natura parkea", "text": ""}
{"id": "270551", "revid": "46380", "url": "https://eu.wikipedia.org/wiki?curid=270551", "title": "Gast\u00f3n Baquero", "text": "Gast\u00f3n Baquero (Banes, Kuba, 1914ko maiatzaren 4a - Madril, Espainia, 1997ko maiatzaren 15a) gaztelaniazko olerkari eta kritikaria izan zen.\nBiografia.\nGaztetan, Habanako Unibertsitatean agronomia ikasten ari zela, poema batzuk argitaratu zituen \"Verbum\" eta \"Espuela de plata\" aldizkarietan. Gainera, Europako eta Ipar Ameriketako literaturak liluraturik, T.S. Elliot eta beste idazle handi batzuen lanak itzuli zituen. 1943an \"Informaci\u00f3n\" egunkarian hasi zen lanean, itzultzaile gisa, eta geroago, \"Diario de la Marina\" egunkariko erredakzio-burua izan zen. \"Clavile\u00f1o\" literatura-aldizkaria sortu zuen. Ospe handiko olerkari bilakatu zen, eta sari ugari jaso zituen. 1959an \"Miami Herald\" egunkarian idazten zuen, eta Jos\u00e9 Lezama Limak \"Or\u00edgenes\" aldizkariaren inguruan gidatzen zuen literatura-taldeko kidea zen; baina, iraultza gertatu zenean, Madrilera joan zen ihesi, eta han antolatu zuen bere jarduera intelektuala, hainbat egunkari eta aldizkaritan kulturaren inguruko artikuluak idatziz. Irakasle gisa, Literatura Hispanoamerikarra eta Ameriketako Historia irakatsi zituen Madrilgo Kazetaritza Eskola Ofizialean.\n1993an nazioarteko omenaldia egin zioten Salamancan, eta 1994an, berriz, beste omenaldi bat egin zioten Habanako Unibertsitateko Arte eta Letren Fakultatean. 1995ean Salamancako Unibertsitate Pontifikalak haren lan guztiak argitaratu zituen. Gast\u00f3n Baqueroren obrak bi gai nagusi ditu, mundua Jainkoaren obra gisa eta erbesteratuaren barneko drama, modernismoan sustraiturik. Poesia-liburu nagusiak: \"Poemas\" (1942), \"Memorial de un testigo\" (1966, \"Lekuko baten oroitzapen-bilduma\") eta \"Poemas invisibles\" (1991, \"Poema ikusezinak\"). Saiakeraren arloan, berriz, aipagarriak dira \"Escritores hispanoamericanos de hoy\" (1961, \"Gaurko idazle hispanoamerikarrak\"), eta \"Dar\u00edo, Cernuda y otros temas po\u00e9ticos\" (1969, \"Dar\u00edo, Cernuda eta beste gai poetiko batzuk\")."}
{"id": "270552", "revid": "336", "url": "https://eu.wikipedia.org/wiki?curid=270552", "title": "Ali Hassan Kuban", "text": "Ali Hassan Kuban (Aswan, 1929ko abenduaren 29a - 2001) egiptoar kantari, klarinete-jotzaile eta musikagilea izan zen. Zazpi urte zituela, gurasoek Kairora bidali zuten musika ikastera, eta besteak beste, klarinetea eta tar-a ikasi zituen. Gaztetan, zenbait folk taldetan jo zuen, turistentzat gehienbat. Zenbait urtez Kairoko Operako Orkestran jo zuen. 1957an Nubia Banda sortu zuen: tronpeta, saxofoia, klarinetea, akordeoia, gitarra, organoa, laut arabiarra, oud-a, duff-a, ohola eta perkusio afrikar arabiarra taldeez osatua zen banda hura. Berrogei urtean ez zuen musika tresnen egitura aldatu. Bere musika Nubiako musika tradizionalaren, arabiar eta egiptoar musika molde modernoen, eta musika sudandar autoktono eta zaharragoen arteko halako nahasketa bat da, folk nubiar modernoa deitua. Jotzen aritu den mende erdian zehar berrogeita hamar bat kantu besterik ez ditu egin, nahiago izan duelako pieza ezagunak jo eta ezagutarazi, etengabe berriak asmatzen ibili baino. 1960-1980 bitarteko urteetan bera izan zen ezteietara gehien deitzen zuten musikaria; kontuan izan behar da ezkontza arabiar batek sei edo zazpi egun hartzen dituela, eta berrehun-hirurehun lagun etengabe aritzen direla janean eta dantzan. Halako arrakasta zuen, zazpi talde hartu behar izan zituen bere zuzendaritzapean, eskari guztiei aurre egin ahal izateko. Egun berean eta hiri berean jotzeko eskariak zituenean, denak onartzen zituen, eta talde batetik bestera ibiltzen zen bezeroen nahiak asetzen. Mendebaldeko musikarien eragina ere jaso zuen, James Brownena batez ere. Kubanek James Brownen \"soul\"-a nubiar esentziarekin nahastu zuen, eta hala sortu ziren \"jerk\"-a edo \"kaf\"-a. 1993an, Berlinen, ezteietako errepertorioko hamabi abesti grabatu zituen, \"Walk like a nubian\" izeneko diskoan. 1995ean, Kairon, \"Nubian magic \"argitaratu zuen."}
{"id": "270554", "revid": "65203", "url": "https://eu.wikipedia.org/wiki?curid=270554", "title": "Enrique T\u00e1bara", "text": "Enrique T\u00e1bara Zerna (Guayaquil, 1930eko otsailaren 21a - Buena Fe, 2021eko urtarrilaren 25a) ekuadortar marrazkigilea izan zen. Lehen mailako ikasketak Vicente Rocafuerte eskolan egin zituen eta lehenengo urteetatik erakutsi zuen T\u00e1barak marrazteko zaletasuna. Hamabost urte zituela, Eskolarteko Marrazki Txapelketaren lehenengo saria irabazi zuen \"Hombre picado por mosquito\" lanarekin. 1946an Arte Ederretako Eskolan sartu zen, eta han Hans Michaelson alemaniarra izan zuen irakasle. 1950ean utzi zuen eskola, eta zenbait hilabetez Esmeraldasen bizi izan zen, errealismo sozialaren bidetik, itsas giroak eta emakumeak marrazten. Garrantzizko lehenengo erakusketa Guayaquilen egin zuen, 1951n. Lehen aldi horretako lanetan pertsonaia baztertuak agertzen dira batez ere, prostitutak adibidez.\nVelasco Ibarra presidenteak diru-laguntza eman zion, Espainiara ikastera joateko. Bartzelonan Antoni Tapiesek zuzentzen zuen informalismoarekin izan zuen harremana. Garai horretako lanak pintura geometrikoaren mugak gainditzen ditu, baina alde batera utzi gabe bere jaioterriko tradizioekin lotura duten gaien bilaketa. Behin diru-laguntza amaitu zitzaionean, altzari-berritzaile gisa lan egin zuen Espainian eta ikasten jarraitu zuen. Hainbat erakusketa antolatu zituen Espainian eta Europan. 1960. urte inguruan, berak hala nahi gabe, Espainiako talde informalistako kidetzat hartu zuten. Urte horretan bertan, George Kasper suitzarrak (Lausanako arte-galeria bateko jabea) bost urteko kontratua egin zion lanak haren galerian saltzeko. Hitzarmena onartu bazuen ere, berehala apurtu behar izan zuen, emaztea ez baitzen ohitzen Suitzako bizimodura. Washingtonen erakusketa bat egin ondoren, 1964an Guayaquilera itzuli zen. Hurrengo urtean erakusketa bat egin zuen Quitoko Zentro Iparramerikarrean.\n1975ean, Ekuadorko Banku Zentralak bere lan osoaren erakusketa bat antolatu zuen. 1980ko hamarkadaren erdialdera hostoak eta zuhaitzak sartu zituen bere lanetan. Hern\u00e1n Rodr\u00edguez Castelo kritikariaren ustez, naturara itzultzea esan nahiko lukete elementu horiek.\nT\u00e1bararen lanetako ezaugarrietako bat bilaketarako etengabeko grina izan da, zirkulu komertzialetik at betiere."}
{"id": "270555", "revid": "512", "url": "https://eu.wikipedia.org/wiki?curid=270555", "title": "Inder Kumar Gujral", "text": "Inder Kumar Gujral (Jhelum, egun Pakistan, 1919ko abenduaren 4a - Gurgaon, Haryana, 2012ko azaroaren 30a) Indiar politikaria izan zen.\nFamilia aberats eta ikasi batean hazi zen. Gurasoak, biak, India Britainia Handiaren manupetik askatzeko borrokatu ziren. Kristau eskola batean egin zituen lehen mailako ikasketak, Lahoreko Merkataritza Eskolan gero, Pakistanen, eta Punjabeko Unibertsitatean azkenik. 1930-1931 urteetan eta aurrerago ere, 1942an, kartzelan egon zen Indiaren askapenaren aldeko mugimenduan parte hartzeagatik. Gurasoak ere kartzelan sartu zituzten Bigarren Mundu Gerran, Britainia Handiaren aurkako ekintzetan parte hartzeagatik. 1959-1964 bitarteko urteetan New Delhiko Udal Batzordeko lehendakariorde izan zen. 1964an, Rajya Sabha deritzon Parlamentuko kide izendatu zuten lehen aldiz. Parlamentu horretako kideek 30 urte baino gehiago izan behar dituzte, eta legegintza-batzordeek hautatzen dituzte, ez herritarrek. UNESCOko indiar ordezkaritzaren burua izan zen 1970, 1972 eta 1974 urteetan, eta Nazio Batuen babespean antolatutako konferentzietakoa ere beste askotan, 1970eko hamarraldian. 1967-1976 urte-bitartean Indiako gobernuko ministro-batzordeko kide izan zen, eta bost sail desberdinetan aritu zen. Askotan frogatu zuen berak bere printzipioei begiratzen ziela, politika nagusiaren presioa gorabehera. 1975ean, adibidez, Informazio ministro zela Indira Gandhiren gobernuan, askatasun zibilik gabeko garai batean, kargutik kendu eta Moskura bidali zuten enbaxadore, albiste-buletinak zentsuratzeko aginduari uko egiteagatik. 1989an, Lok Sabha deritzon Parlamentuko kide hautatu zuten lehen aldiz (Lok Sabhako kideak herritarrek hautatzen dituzte zuzenean), eta parlamentari gisa kanpo-arazoez arduratu zen 1989-1991 urte-bitartean. 1992an berriro hautatu zuten Rajya Sabhako kide. 1997ko apirilean lehen ministro hautatu zuten, eta 1998ko martxora arte aritu zen kargu horretan.\n1999ko hauteskundeetara ez zuen bere burua aurkeztu, eta politikatik erretiratu egin zen. Club of Madrid-eko kide izan zen; aipatu erakundea herrialde askotako presidente eta lehen ministro ohiak biltzen dituen irabazi-asmorik gabeko talde independentea da."}
{"id": "270556", "revid": "28807", "url": "https://eu.wikipedia.org/wiki?curid=270556", "title": "I. K. Gujral", "text": ""}
{"id": "270557", "revid": "90204", "url": "https://eu.wikipedia.org/wiki?curid=270557", "title": "Claudio Abbado", "text": "Claudio Abbado (Milan, Italia, - Bolonia, Italia, ) musika-zuzendaria izan zen.\nBiografia.\nZortzi urte zituela jabetu zen musikarekiko zuen zaletasunaz, eta bere jaioterriko Giuseppe Verdi Akademian pianoko, konposizioko eta orkestra-zuzendaritzako ikasketak egin zituen. 1955ean Vienara joan zen Hans Swarowski zuzendariarekin ikastera. 1958. urtean Tanglewooden (Estatu Batuetan) Koussevitzky saria jaso zuen, eta Italiara itzulita Milango Kontserbatorioko ganbera-musikako irakasle izendatu zuten.\n1960an aritu zen lehen aldiz zuzendari gisa bere hiriko Teatro alla Scala-n, eta hiru urte geroago hasi zen bere izena nazioartean entzuten, Mitropoulos Lehiaketan orkestra-zuzendaritzako lehen saria jaso eta Herbert von Karajanek Salzburgoko Jaialdian Gustav Mahlerren \"Bigarren Sinfonia\" zuzentzeko gonbita egin zionean. Huraxe izan zen Vienako Orkestra Sinfonikoarekin izan zuen lehen harremana; orkestra haren zuzendari gonbidatu izan zen 1971tik aurrera, eta zuzendari titularra 1986-1989 urte-bitartean.\n1971. urte horretan bertan Vienako Mozartgemeinek Mozart domina eman zion, munduko antzoki eta kontzertu-areto onenetatik hasi zitzaizkion deitzen, betiere bere hiriari eskainiko bazizkion ere bere denbora eta ahalegin gehienak. 1968an Milango Scalako Operako musika-zuzendari izendatu zuten eta, horrez gainera, 1977-1979 bitartean, bertako zuzendari artistikoa izan zen. 1982an Scalako Orkestra Filarmonikoa sortu zuen; urte horietan lan handia egin zuen musikaren kultura gizarte osora zabaltzeko. 1989an, Herbert von Karajan hil zenean, Berlingo Orkestra Filarmonikoaren zuzendari izendatu zuten; 2002 arte aritu zen postu horretan.\n2002an urdaileko minbizia diagnostikatu zioten, baina ebakuntza larri baten ondoren, sendatu egin zen. 2003an, Luzernako Jaialdiko Orkestra sortu zuen, eta bere kontzertuak oso txalotuak izan dira, batez ere Mahlerren sinfoniei eskainitakoak. Bere bizitzako azken urteetan zenbait gazte-orkestra ere sortu zituen. Luzaroan gaixo izan eta gero, 2014ko urtarrilaren 20aan hil zen."}
{"id": "270558", "revid": "56334", "url": "https://eu.wikipedia.org/wiki?curid=270558", "title": "Meret Oppenheim", "text": "Meret Oppenheim (Berlin; 1913ko urriaren 6a - Basilea; 1985eko azaroaren 15a) artista eta argazkilaria izan zen, mugimendu surrealistan aritu zena.\nBiografia.\nBerlingo Charlottenburg auzoan jaio zen, aita alemaniarra eta ama suitzarra izan zituen. 16 urterekin pintura ikasten hasi zen eta 19 urterekin Parisera joan zen Grand Chaumi\u00e8re Akademian ikastera. Hiri horretan, Alberto Giacometti eta Jean Arp ezagutu zituen, eta Salon des \"surind\u00e9pendants\" erakusketa surrealistan parte hartzera gonbidatu zuten. Han, Andr\u00e9 Breton, Max Ernst eta Man Ray ezagutu zituen. Azken horrentzat, biluzi ezagunenetako batzuen argazkietako modelo jardun zuen.\n1936an, bere lanik ezagunena egin zuen: \u00abLarruzko gosari-jokoa\u00bb. Surrealismoaren objektu ezagunenetako bat izatera iritsi zen, eta New Yorkeko Arte Modernoaren Museoak erosi zuen.\n1945ean Wolfgang La Roche ezagutu zuen, eta harekin ezkondu zen lau urte geroago, eta Bernan jarri ziren bizitzen. 1954an, Picassoren antzezlanaren jantzien diseinuarekin itzuli zen arte-jarduerara: Daniel Spoerrik egin eta Bernan estreinatu zen \u00abLe D\u00e9sir attrap\u00e9 par la queue (Buztanetik hartutako desira)\u00bb. 1959an, erakusketa surrealista batean parte hartu zuen Parisen, \"Festmahl\" (Banketea) lanarekin, eta urre-koloreko aurpegidun emakume biluzi baten gorputz gainean jakiak erakutsi zituen.\nLaurogeiko hamarkadatik aurrera, idazkiak argitaratzen hasi zen; hala 1981ean \"Sansibat\" argitaratu zuen, poema-multzoa, eta 1984an \"Trou\" arte-aldizkariarekin elkarlanean aritu zen, Bernako \"Symbol des Wachsens und des Lebens\" iturriari buruzko artikulu bat argitaratuz, eta, handik gutxira, beste poema batzuk argitaratu zituen, \"Husch, husch, der sch\u00f6nste Vokal entleert sich\" izenburupean.Bihotzekoak jota hil ondoren, hainbat erakusketa kolektibo eta atzera begirakoak egin ziren, baina omenaldirik handiena \"Meret Oppenheim\" Saria izan zen, urtero Kultura Bulegoak berrogei urtetik gorako artistei ematen diena."}
{"id": "270559", "revid": "58701", "url": "https://eu.wikipedia.org/wiki?curid=270559", "title": "Roh Tae-woo", "text": "Roh Tae-woo (; ahoskatua; Taikyu, Keisho-hokudo, Japoniaren menpeko Korea, gaur egun Hego Korea, 1932ko abenduaren 4a - Seul, 2021eko urriaren 26a) hegokorear politikaria izan zen. Herrialdeko presidentea izan zen 1988-1993 bitartean.\nBizitza.\nFamilia apal batean sortu zen. Koreako Akademia Militarrean ikasketak egin ondoren, Vietnamgo Gerran jardun zuen 1960ko hamarkadan. Chun Doo-hwan jeneralaren adiskidea zen, eta haren alde agertu zen lehendakaria eraisteko matxinadan; horrela, Chun Doo-hwanek lehendakaritza eskuratu zuelarik, Rohk armada utzi eta gobernuko zenbait kargu eskuratu zituen. Agintean zen Justizia Demokratikoaren Alderdia (DJP) alderdiko lehendakari izendatu zuten 1985ean.\nChunen diktadura zapaltzailearen aurkako matxinada lehertu zelarik, sistema demokratikoa ezartzeko lehen urratsak egin behar izan zituzten. 1987an Chunek bere kargua Rohren esku utzi zuenean, herritarrek diktaduraren jarraipena etorriko zela uste izan bazuten ere, lehendakaritzarako hauteskundeak prestatzeko aukera emango zuten aldaketak egin ziren konstituzioan, eta Rohk oposizioaren eskaera gehienak onartu zituen.\n1988an, Hego Koreako lehendakaritzarako lehenengo hauteskunde demokratikoetan, Roh Tae-woo bihurtu zen Korea herrialde zatituaren buruzagi. Beste zenbait ekimenez gainera, haren agintaldian, 1991n, Hego eta Ipar Korearen adiskidantzarako hitzarmena sinatu zuen. Bere alderdiaren eta beste zenbaiten bategitetik sorturiko Alderdi Demokrata Liberaleko buruzagitza bertan behera utzi zuen 1992an, eta 1993an bertan behera utzi behar izan zuen lehendakaritza, konstituzioak agintzen zuenez.\n1996an, Roh epaitu eta espetxeratu egin zuten, eta Chun Doo-hwani heriotza zigorrra ezarri zioten, ustelkeriaz eta hainbat hilketaz eta estatu-kolpea eman izanaz salatu zituztelarik; baina 1997an, Kim Young-sam lehendakariak eta haren ondorengo izendaturiko Kim Dae-jungek aske utzi zituzten, nazio-adiskidantzarako urrats gisa."}
{"id": "270561", "revid": "56334", "url": "https://eu.wikipedia.org/wiki?curid=270561", "title": "G\u00fcnter Kunert", "text": "G\u00fcnter Kunert (Berlin, 1929ko martxoaren 6a - Kaisborstel, 2019ko irailaren 21a) alemaniar idazlea izan zen.\n1948an hasi zen bere lehenengo literatura-testuak (poema satirikoak eta kontakizun laburrak) argitaratzen. 1949an Alderdi Sozialistako kide egin zen, eta 1951n Bertolt Brecht ezagutu zuen. 1960ko hamarraldiaren hasieran, Kunertek zuen literatura-jarrera oso kritikatua izan zen, Alderdiak ezarritako ildotik irteten zelako. 1976an Alderditik bota egin zuten, W. Biermannen desnaturalizazioaren aurkako manifestua sinatzeagatik. Sorterritik irteteko baimena onartu zioten, eta harrezkero Errepublika Federalean (gaur egun, Alemaniako Errepublika Federala edo Alemania soilik) bizi izan da. Bere poema gehienetan faxismoa edozein unetan itzultzeko arriskuaz hitz egiten du: \"Wegschilder und Mauerinschriften\" (1950, \"Afixak eta pintadak horman\"). Aurrerago, eszeptizismo-kutsua hartu zuen: \"Unterwegs nach Utopia\" (1977, \"Utopiara bidean\"). Bere lehen eleberria, \"Im Namen der H\u00fcte\" (1968, \"Kapeluen izenean\"), A. D\u00f6blinek hasitako tradizioarekin lotzen da: Henry pikaroak maitagarri baten oparia jasotzen du Alemaniako Zero Orduan, eta kapelua janzten duen bakoitzean, haren jabearen pentsamendua irakurtzeko gauza izango da; laguntza horri esker, bere aita judua hil zuen hiltzailearen bila hasten da. Antzeko fantasiak agertzen dira bere hitz lauzko obra laburretan ere: \"Tagtr\u00e4ume in Berlin und andernorts\" (1972, \"Egunargiko ametsak Berlinen eta beste zenbait lekutan\") eta \"Kamera iluna\" (1978). Jaso zituen sari ugarien artean, Heinrich Heine saria (1985) eta H\u00f6lderlin saria (1991) dira aipagarrienak. Azken urte horretan, bere borondatez, Berlingo Arte Akademia utzi zuen. Beste lan aipagarri batzuk: \"Versp\u00e4tete Monologe\" (1981, \"Bakarrizketa atzeratuak\"), \"Zur\u00fcck ins Paradies\" (1984, \"Paradisura bueltan\"), \"Fremd daheim\" (1990, \"Arrotza etxean\") eta \"Baum, Stein, Beton\" (1994, \"Zuhaitza, harria, asfaltoa\") saiakera-bilduma.\nKunertek era askotako lanak idatzi zituen, eta gaur egungo idazle garrantzitsuenen artean dago. Poesia lirikoaz gain, istorio laburrak, saiakerak, lan autobiografikoak, aforismoak, satirak, maitagarrien ipuinak, zientzia-fikziozkoak, gidoiak eta abar idatzi zituen. Horrez gain, margolaria eta artista grafikoa zen. Literaturako aldizkari askotan argitaratu zituen bere artikuluak, besteak beste, \"Muschelhaufen\" delakoan."}
{"id": "270562", "revid": "336", "url": "https://eu.wikipedia.org/wiki?curid=270562", "title": "Lockheed Martin", "text": "Lockheed Martin estatubatuar enpresa aeroespaziala, 1995 arte munduko aireontzi militar eta arma-fabrikatzailerik handienetako bat. 1995ean Martin Marietta enpresarekin batu zen, eta munduko armagintza-talderik handiena eratu zuen horrela.\n1913an Loughead izeneko anaia irlandar batzuk ur-hegazkinak egiten hasi ziren, eta 1926an Allan Lougheadek Lockheed konpainia berria sortu zuen, eta harrezkero hegazkin militar eta zibil ugari egin ditu. Lehenengo hegazkinak, \"Vega\"-k, arrakasta handia lortu zuen. Ondorengoak ere garrantzitsuak izan ziren: 1930eko \"Orion\"-ek adibidez, helize-sistema berritzaile bat zuen. Handik gutxira finantza-talde batek bereganatu zuen konpainia. 1934ko \"L.10 Electra\" modeloak hamar bidaiari eraman zitzakeen, eta 1939ko \"P-38 Lighting\"-a Bigarren Mundu Gerrako hegazkinik ikaragarrienetako bat izan zen. 1950ean sortutako \"Super Constellation L. 1049\" merkataritzako hegazkina garraio-konpainia askorentzat eredu izan zen, erreaktorea iritsi arte. Hain zuzen ere Lockheed enpresak sortu zuen estatubatuar armadarako lehen borroka-erreaktorea. Hamarkada horretan bertan beste zenbait modelo sortzeaz gainera, espioi-lanetarako hegazkinak egiteari ekin zion: \"U-2\" eta 1960. hamarraldiko \"A-12 Blackbird\" (geroago \"SR-71\" izenez ezagutua) modeloak adibidez. 1970ean aurkeztu zuen lehen merkataritzako erreakzio-hegazkina, \"L-1011 TriStar\"-a, baina arrakasta handirik izan ez zuenez, merkataritzarako hegazkinak egiteari utzi zion, eta armadarako borroka-hegazkinetara itzuli zen: 1980ko hamarraldian adibidez, \"F-117A Nighthawk\"-a egin zuten, gerra elektronikoan espezializatua, eta radarrari ihes egiteko teknologia berrienak zituena. Martin enpresarekin elkartu aurretik, Estatu Batuetako armadak ehiza-hegazkintzat aukeratutako \"F-22\" modeloa egiten parte hartu zuen."}
{"id": "270564", "revid": "512", "url": "https://eu.wikipedia.org/wiki?curid=270564", "title": "James Brooks (margolaria)", "text": "James Brooks (St Louis, Missouri, AEB, 1906ko urriaren 18a - Brookhaven, New York, AEB, 1992ko martxoaren 9a) estatubatuar margolaria izan zen.\nBiografia.\nAita saltzailea zuen, eta Jamesen gaztaroan, familia hara-hona ibili zen aitaren bidaiak zirela eta; horrela, Oklahoma, Colorado eta Texasen bizi izan zen, 1911tik 1922ra bitartean. Hegoaldeko Unibertsitate Metodistan egin zituen arteko ikasketak, eta Dallasko Arte Institutuan ikasi zuen, harik eta 1926an New Yorkera aldatu zen arte. Han, gauez osatu zituen bere ikasketak, Arteko Ikasleen Elkartean eta bere estudioan. Garai hartako obretan gai sozialak agertu zituen, eta kezka berezia erakutsi zuen 30eko hamarraldiko Ameriketako arkitekturaren gainbeherarekin eta dekadentziarekin.\nLehenengo lanekin hasi zen ospea irabazten; WPAren Arte Egitasmo Federalean lanean jardun zuen, sei urtetan egindako muralekin; aipagarriak ditu New Jerseyko posta-bulegorako murala, Long Islandeko liburutegi batekoa eta New Yorkeko Nazioarteko Itsas Portuaren eraikinerako bi urte eta erdiko proiektu bat. Gudarostean denboraldi bat igaro ondoren, New Yorkera itzuli zen, eta abangoardiako pintoreak ezagutu zituen han.\nPicassoren eta Georges Braqueren kubismoaren eraginpean lan egin zuen, eta haien eraginez hasi zen \"berriro pintatzen nola ikasi\" asmatzen. Errealismoaren bidea utzi, eta abstrakzioan murgilduz joan zen pixkanaka. 1949an egin zuen bakarkako lehen erakusketa, eta hurrengo urteetan zehar, bere arteak espresionismo abstraktuaren anbiguotasun aberatsaren maisutasuna iritsi zuen.\nBrooks sarritan izan da subkontzientearen olerkaritzat hartua, eta eragin handia izan du espresionismo abstraktuaren bilakaeran; bere karreran zehar, adierazkortasun handiko lanak egin zituen eta bere bilakaeran aldaketarako eta egokitzapenerako trebetasun aparta erakutsi zuen, bere artearen definizio berriak etengabe emanez."}
{"id": "270565", "revid": "105290", "url": "https://eu.wikipedia.org/wiki?curid=270565", "title": "Petrokimika", "text": "Petrokimika petrolioaren deribatuen diren konposatuen azterketaz diharduen kimikaren adarra da, 1920 eta 1925 bitartean sortu zena. Konposatu horiek petroliotik edo gas naturaletik lortzen dira, \"cracking\" edo pirolisi bidez.\nPetrokimika-konposatu nagusiak metanoa, etanoa, propanoa, etilenoa, azetilenoa, bentzenoa eta abar dira. Petrolioaren deribatuak izanik ere, erregai gisa erabiltzen diren nahasteak (gasolina, fuel-olioa...) ez dira hartzen gai petrokimiko gisa.\nGas petrokimikoekin alkoholak, zetonak eta glikolak ekoiztea lortu zenean, kimika alifatikoari bide berria zabaldu zitzaion. Bigarren Mundu Gerraz geroztik petrokimikak garrantzi handia hartu zuen mundu guztian, sintesi bidez lortutako kautxuaren eta lehergaien eskakizuna handia baitzen. Petrolioren deribatuak geroz eta ugariagoak dira, eta, hori dela eta, geroz eta garrantzi handiagoa du petrokimikak. Gai horiek kautxuaren industrian erabiltzen dira (autoen industrian batez ere), amoniakoaren industrian (ongarrien ekoizpenean bereziki), disolbatzaile eta plastifikatzaile gisa, eta plastikoak, koloratzaileak, lehergaiak, botikak eta abar egiteko.\nPetrokimikak hiru prozedura-mota nagusi erabiltzen ditu, lehengaiaren arabera:"}
{"id": "270567", "revid": "5742", "url": "https://eu.wikipedia.org/wiki?curid=270567", "title": "Julius Robert Oppenheimer", "text": ""}
{"id": "270568", "revid": "105290", "url": "https://eu.wikipedia.org/wiki?curid=270568", "title": "Kanon (artea)", "text": "Kanon giza gorputzaren edertasuna aztertzen duen araudia da. Kanonak gorputz-atalen irudikapenak gorde behar dituen proportzioak ezartzen ditu. Antzinateko egiptoarren artean pinturak eta eskulturak egiteko kanonen bat erabili bide bazen ere, greziarrei dagozkie ezagutzen diren lehen kanonak.\nHala, Polikletok bere idatzietan azaldu eta \"Doriforoa\" izeneko eskulturan gauzaturiko kanona ondoko eskulturaren eredu izan zen: gorputz osoak zazpi bururen luzera hartzen duen gizon gazte, sendo eta atletikoa. Gero, Lisiporen giza irudi estilizatuagoa izan zen Erromako arteak segitu beharko zuen kanona (gorputzaren luzera: zortzi buru). Vitruvio arkitekto erromatarrak giza neurriak eraikuntzara eraman zituen; haren ideiek eragin handia izan zuten Errenazimentuko artistengan."}
{"id": "270569", "revid": "56334", "url": "https://eu.wikipedia.org/wiki?curid=270569", "title": "Manuel Montero", "text": "Manuel Montero Garc\u00eda (Bilbo, 1955eko irailaren 30a) bizkaitar historialaria eta irakaslea da, EHUren errektorea izandakoa 2000 eta 2004. urteen artean. Deustuko Unibertsitatean Historian lizentziatu zen 1977an, eta 1978an irakasle-lanetan hasi zen Unibertsitatean bertan. Doktoregoa ere Deustun lortu zuen (1987), eta hurrengo urtean Euskal Herriko Unibertsitatean hasi zen Historia irakasten, Komunikazio eta Gizarte Zientzien Fakultatean. 1995ean Gaur Egungoko Historiako katedra lortu zuen, eta 1997an Fakultate horretako dekano izendatu zuten. 90. hamarkadan politikagintzan ere aritu zen, besteak beste Democracia Socialista taldean. 2000ko martxoan Euskal Herriko Unibertsitateko Errektore hautatu zuten. Ermuko Foroaren sortzailea da, eta azken urteetan indarkeriaren aurkako borrokan nabarmendu da.\nHistorialari eta ikerlari bezala, XIX. mendearen bukaera eta XX.aren hasiera ikertu ditu gehienbat, eta arreta berezia jarri die Bilbo eta Bilboren inguruko herrien garapen industrialari. Hainbat egunkaritan, Bilboko \"El Correo\"-n gehienbat, Bilboren historiari eta egoera soziopolitiko orokorrari buruzko artikuluak argitaratu ohi ditu. Liburu asko argitaratu du, Euskal Herriari eta Bilbori buruzkoak gehienbat, besteak beste, \"Historia del Pa\u00eds Vasco: de los or\u00edgenes a nuestros d\u00edas\" (1995); \"Historia contempor\u00e1nea del Pa\u00eds Vasco: de las Cortes de C\u00e1diz a nuestros d\u00edas\" (1995), Fernando Garc\u00eda de Cort\u00e1zarrekin elkarlanean. \"Cr\u00f3nicas de Bilbao y Vizcaya\" izenburupean lau liburu bildu zituen 1997an: \"El progreso de Bilbao\", \"Acontecimientos decisivos en la historia del Pa\u00eds Vasco\", \"Vida cotidiana de los siglos XIX-XX\" eta \"Los negocios de Bilbao\". 2000. urtean \"Viaje al pa\u00eds de los vascos. Una historia interminable\" kaleratu zuen, 1991tik 1999ra idatzitako artikulu eta testuez osatua, Euskal Herriak bizi zuen egoerari buruzkoa. Lan gehiago ere egin ditu; berrienetarikoa: \"La modernizaci\u00f3n capitalista. Ciclos econ\u00f3micos y desarrollo empresarial de Vizcaya entre 1891 y 1936 a trav\u00e9s de la Bolsa de Bilbao\" (2005, UPV/EHU)."}
{"id": "270570", "revid": "336", "url": "https://eu.wikipedia.org/wiki?curid=270570", "title": "David Mamet", "text": "David Mamet (Chicago, Illinois, 1947) Estatu Batuetako antzerki-idazle, zuzendari eta gidoigilea da. Gaztetan familia-arazoak izan zituen, eta adituen ustez, garai hartako gertaera lazgarriek eraginda hartu zuen bere obretako gai nagusitzat gizakiaren alienazioa. Vermonteko Goddard Collegen lizentziatu zen, eta 1971-1973 urteen artean bertako antzerki-irakasle izan zen. Lotura estua izan zuen Chicagon sorturiko antzerki-mugimenduarekin. Bere lanetan Estatu Batuetako kulturako mitoen (arrakasta ekonomikoa, maitasuna, familia) biktima bihurturiko pertsonaiak dira protagonista, baina, gertaeren eta pertsonaien gainetik, arreta berezia eskaintzen dio Mametek hizkuntzari, elkarrizketari; sintaxi bikaina sortu du, eta erritmo biziko elkarrizketa lagunartekoa erabili du eta gogoetak txertatu ditu.\n1975 inguruan lortu zuen ospea \"Duck Variations\" eta\"Sexual Perversity in Chicago\" antzerki laburrekin (1975) eta, batez ere, 1977an Broadwayn antzeztu zen \"American Buffalo\" amerikar kapitalismoak sustatzen dituen balioen hutsaltasuna nabarmentzen dituen obrarekin; azken lan horrekin harridura sortu zuen bere estetika ilun, hizkera garratz eta elkarrizketa gordinengatik. 1983an \"Glengarry Glen Ross\" estreinatu zuen Londresko Antzoki Nazionalean. Aipagarriak ditu, orobat, \"A Life in the Theatre\" (1977, \"Bizitza bat antzerkian\"), \"Speed-the-Plow\" (1988), \"Oleanna\" (1993) eta \"The Cryptogram\" (1995, \"Kriptograma\"), azken hau 1990eko hamarraldiko lan gehienak bezala, kutsu autobiografikokoa. Gidoigile eta zuzendari gisa lan egin du Hollywooden, eta bere lanak zinemarako egokitu ditu; azpimarratzekoak dira \"The Verdict\" (1982), \"The Untouchables\" (1987), \"American Buffalo\" (1996), \"Glengarry Glen Ross\" (1992) gidoiak eta egokitzapenak eta \"House of Games\" (1987), \"Things Change\" (1988), \"Homicide\" (1991), \"The Spanish Prisoner\" (1997), \"Ronin\" (1997) eta \"Hannibal\" (2001) filmak.\nAzken urteetako lanei dagokienez, 2010ean, \"Come Back to Sorrento\" filmerako gidoia idatzi zuen, eta 2011n \"The Anarchist\" antzezlana."}
{"id": "270572", "revid": "336", "url": "https://eu.wikipedia.org/wiki?curid=270572", "title": "John William Strutt", "text": "John William Strutt, Rayleigheko 3. baroia (Langford, Essex, Ingalaterra, 1842ko azaroaren 12a - Witham, Essex, 1919ko ekainaren 30a) britainiar fisikaria izan zen.\nBiografia.\nCambridgeko Unibertsitatean egin zituen ikasketak, eta 1879an unibertsitate hartako Fisikako katedra eskuratu zuen. 1887an Londresko Erregeren Institutuko Filosofia Naturaleko katedra bereganatu zuen. 1905etik 1908ra arte, Royal Society of London erakundeko lehendakaria izan zen, eta 1908an Cambridgeko Unibertsitateko kantziler izendatu zuten.\nFisikako alor guztietan lan ugari egin zituen: molekula batzuen neurriak mugatu zituen, hotsari, isurkarien eta gasen dinamikari, argiaren hedapenari, xafla meheen elastikotasunari, elektrizitateari eta beste gai batzuei buruz oinarrizko lanak egin zituen. Gasen dentsitateari buruz egin zituen neurketa zehatzei esker, eta William Ramsayrekin batera lan eginez, argon gasa aurkitu zuen."}
{"id": "270573", "revid": "336", "url": "https://eu.wikipedia.org/wiki?curid=270573", "title": "Ruth Rendell", "text": "Ruth Barbara Rendell (Londres, Ingalaterra, 1930eko otsailaren 17a - Londres, 2015eko maiatzaren 2a) britainiar idazlea izan zen.\nBiografia.\nGazte-gaztetatik irakurle amorratua izan zen. Bigarren mailako ikasketak egin ondoren, kazetari gisa lan egin zuen lau urtez hainbat aldizkaritan. Ondoren, ipuinak eta eleberriak idazten hasi zen. Baina lehenengo lanak ez zituen berehalakoan argitaratu. 1964an argitaratu zuen \"From Doon with Death\", bere lehenengo polizia-eleberria. Nobela honetan agertzen da lehen aldiz Wexford inspektore ospetsua. Lan horretan poliziak beren lana egiten ez ezik, beren bizitza pribatuan ere erakusten ditu, eta horrek kutsu errealista ematen dio lanari.\nRendellen lanetan hiltzaileak bestalde izaki arruntak dira, zenbaitetan baztertuak. Baina horien motibazioak ezagutzea da egilearen helburua. Bere kontakizunetan era guztietako gaiak lantzen ditu: bakardadea, familia arteko harremanak, maitasuna, intzestua, arrazismoa, langabezia. Dena dela, pertsonaien analisi psikologikoa da Ruth Rendell suspenseko lanak idaztera eraman zuen arrazoia. Alor horretan askatasun handiagoa sentitzen zuen. \"Salomeren dantza\" (1965) eta \"Mamuak\" (1963) lanetatik hasi eta \"Krokotido txoria \"(1993) lana bitartean, lan askorekin lortu zuen arrakasta alor horretan.\n\"Analfabetoa\" (1977) lana hartzen da Rendellen maisulantzat. 1986. urtetik aurrera zenbait lan psikologiko ilun idatzi zituen. Garai berri hori aurrekoetatik bereizteko, Barbara Vine ezizena erabili zuen. \"A Dark-Adapted Eye\" (1986) eta \"Asta's Book\" (1993, \"Astaren egunkaria\") dira aldi horretako lanak.\nRuth Rendellek berrogei lan baino gehiago idatzi ditu, hamabost hizkuntza baino gehiagotara itzuli dira bere lanak, eta salmenta handieneko liburuen artean egon dira. Bestalde, hainbat sari irabazi ditu, hala nola, Frantziako Abenturako Eleberrien Saria, eta hainbat sari Estatu Batuetan Mystery Writers of America erakundearen eskutik. Baroisa titulua eman zioten 1997an.\nRendellen lanetako batzuk zinemara eraman izan dira; horien artean, Pedro Almod\u00f3varren \"Carne tr\u00e9mula\" filma (1997)."}
{"id": "270574", "revid": "28807", "url": "https://eu.wikipedia.org/wiki?curid=270574", "title": "Ruth Barbara Rendell", "text": ""}
{"id": "270575", "revid": "336", "url": "https://eu.wikipedia.org/wiki?curid=270575", "title": "Hugo S\u00e1nchez", "text": "Hugo S\u00e1nchez (Mexiko Hiria, Mexiko, 1958) futbolari profesional ohia da.\nBizitza.\nOdontologia ikasi zuen Mexikoko Unibertsitate Autonomoan, eta futbolari gisa Pumas taldean hasi zen jokatzen. Hirugarren mailan ari zela, golegile nagusia izan zen, eta, horri esker, gora egin zuen taldearen barruan. 1975ean Cannesko Txapelketan aritu zen, eta han ere gol gehien sartu zituena bera izan zen. Hala, hamazazpi urte zituela, jadanik ospetsu zen Mexiko osoan, eta kazetariek \"el ni\u00f1o de oro\" (\"Urrezko Mutikoa\") esaten zioten. 1975ean, Panamerikar Jokoetako olinpiar taldearekin irabazle izan zen, eta ondoren, Montrealgoetan parte hartu zuen. Joko haien ondoren Mexikora itzuli zen, eta Pumas taldearen talde nagusian hasi zen.\n1981ean Atl\u00e9tico de Madrid taldeak kontratatu zuen, eta hasiera zaila izan bazuen ere, arrakasta handia lortu zuen Espainian. 1985. urtea izan zen talde horretan egin zuen azkena eta golegile nagusia izan zen. Mexikora itzuli zen, Pumas taldera, baina berehala Real Madril taldeak hartu zuen. Madrilgo talde horrekin bost Liga Txapelketa irabazi zituen (1986, 1987, 1988, 1989 eta 1990), Errege Kopa bat 1989an, UEFA kopa bat 1986an, eta Superkopa bat 1991n.\nReal Madrilgo jokalari zela 250 gol egin zituen, eta Ligako golegile nagusia izan zen hiru alditan. 1990-1991 denboraldian 15 alditan bakarrik jokatu ahal izan zuen, eta 12 gol besterik ez zuen egin, bi lesio izan baitzituen. Hurrengo denboraldian ere ez zituen partida asko jokatu, Real Madril taldeko zuzendaritzak ez jokatzeko isuna ezarri baitzion, UEFAko partida batera joan nahi izan ez zuelako. 1992an, Mexikoko Am\u00e9rica taldera joatea erabaki zuen, baina hurrengo urtean Espainiara itzuli zen Rayo Vallecano taldean aritzeko asmoz. Azken talde horretan ez zen ondo ibili eta Mexikora itzuli zen. 1996an utzi zuen futbol profesionala.\nFIFA 100 zerrendan (bizi diren futbolari onenen zerrenda) dago, bai eta FIFAko adituek osatzen duen XX. mendeko 50 Jokalari Onenak zerrendan ere."}
{"id": "270576", "revid": "28807", "url": "https://eu.wikipedia.org/wiki?curid=270576", "title": "El ni\u00f1o de oro", "text": ""}
{"id": "270577", "revid": "8423540", "url": "https://eu.wikipedia.org/wiki?curid=270577", "title": "Manu Muniategiandikoetxea", "text": "Manu Muniategiandikoetxea (Bergara, 1966) gipuzkoar margolaria da.\nArte Ederretan lizentzia eskuratu zuen Euskal Herriko Unibertsitatean (1990), eta Donostiako Artelekun osatu zuen prestaketa bertan eginiko hiru urteko egonaldian. Berehala hasi zen beka, sari eta laguntzak eskuratzen. 1991n, esaterako, Gipuzkoako Artista Hasiberriei eskainitako saria irabazi zuen, baita Bizkaiko Foru Aldundiak deituriko \"Bizkaiko Artea\" lehiaketako hirugarrena ere. 1995ean Gipuzkoako Foru Aldundiaren Sorkuntzarako laguntza eta beka jaso zituen, baita Greziako \"Germination\" beka ere, besteak beste. 1996an lehenengo sariak irabazi zituen Lizarrako Pintura Bi Urtekoan eta Valentzian ematen den Bancaja Sarian.\n1995ean egin zituen bere aurreneko bakarkako erakusketak, eta orduz geroztik, Euskal Herrian ez ezik, Espainiako zein atzerriko hainbat hiritan aurkeztu du bere lana, bakarka zein talde-erakusketetan. 2000. urtean, adibidez, Valentzian, Berlingo Art-Forum azokan, Madrilgo Arco Arte Garaikidearen Azokan, Iru\u00f1ean, Bilbon, Bartzelonan eta Ourensen egon ziren bere lanak ikusgai, eta artearen merkatuan proiekzio handia lortu zuen. Sari eta ezagutza aldetik ere garrantzitsua izan zuen 2000. urtea: Caja de Madridek deitutako Generaci\u00f3n 2000 deialdian lehenengo saria eskuratu zuen \"Espacio con espejos\" lanagatik, eta Eusko Jaurlaritzak deitzen duen Gure Artean banatzen diren hiru sari nagusietako bat lortu zuen, \"Pal\u00e9s\" izeneko lanarekin. Harrezkero lanean eta erakusketak egiten jarraitu du.\nBere lanetan ez zaie gai zehatz batzuei lotzen, baina azken urteotakoetan asko nabarmentzen dira hainbat objekturi buruzko sailak (aulkiak, eraikinak, kutxak...), objektu horiek ikuspuntu askotatik birsortuz, gehienetan kolorearen erabilera indartsuez eta ironia puntu batez, neurri handi zein txikitan. Teknologia berriak ere erabiltzen ditu bere lanerako."}
{"id": "270579", "revid": "90204", "url": "https://eu.wikipedia.org/wiki?curid=270579", "title": "Alexander Goehr", "text": "Alexander Goehr (Berlin, 1932ko abuztuaren 10a) britainiar musikagilea eta akademikoa da, jatorriz alemaniarra, Walter Goehr musikagilearen semea. 1933an Londresera aldatu zen bere familiarekin, eta Manchesterko Royal College of Music eskolan hasi zituen musika-ikasketak. Eskola hartan ikasten ari zela Manchesterko Musika Talde Berria sortu zuen bere zenbait ikaskiderekin (Davies, Birtwistle eta Ogdon). Ondoren, Parisko Kontserbatorioan ikasi zuen O. Messiaen eta Y. Loriod maisuekin. 1956an, Ingalaterrara itzuli zenean, zenbait obra idatzi zituen Bath, Aldeburgh, Cheltenham, Edinburgo eta Yorkeko musika-jaialdietarako. 1960 eta 1968 urteen artean BBCko ekoizle gisa lan egin zuen, geroago Estatu Batuetan eskolak eman zituen, eta 1971. urtean Leedseko Unibertsitateko musika-irakasle izendatu zuten. Handik bost urtera, 1976an, haren antzeko lanpostu bat bete zuen Cambridgeko Unibertsitatean 1999 arte.\nGoehrrek Vienako Bigarren Eskolako musikagile erromantikoak eta espresionistak ikertu ditu bere karreran zehar. Argitara eman zuen lehen lana pianorako sonata bat izan zen, baina \"The Deluge\" (\"Uholdea\") izeneko kantatak eman zion ospea, 1958. urtean. 1959an \"Sutter's Gold\" (\"Sutterreko urrea\") kantata eta \"Hecuba's Lament\" (\"Hekubaren deitorea\") orkestrarako pieza sortu zituen. Handik hiru urtera, berriz, \"Violin Concerto\" (\"Biolinerako kontzertua\") osatu zuen, eta haren ondotik garrantzi handiko beste zenbait obra aurkeztu zituen, adibidez \"Little Symphony\" (1963, \"Sinfonia txikia\"). Lehenengo opera 1966. urtean idatzi zuen: \"Arden Muss Sterben\" (\"Ardenek hil egin behar du\"). 1970ean \"Shadowplay-2\" antzerki musikalerako musika idatzi zuen; urte hartakoak ditu, halaber, \"Symphony in One Movement\" (\"Sinfonia mugimendu bakar batean\"), \"Concerto for Eleven\" (\"Hamaika musika tresnarako kontzertua\") eta \"Sonata about Jerusalem\" (\"Jerusalemi buruzko sonata\"). Ganbera-musikaren alorrean, azkenik, aipagarriak dira Goehrren \"Piano Trio\" (1966, \"Hirukotea pianoarekin\") eta bigarren Harizko Kuartetoa.\nHirugarren Kuartetoa izan zen Goehrrek bere serialismo-forma erabilita idatzitako azken obra. \"Psalm IV\" lanarekin serialismoa alde batera utzi zuen. \u00abReith Lectures\u00bb direlakoen protagonista izan zen 1987an, \"The Survival of the Symphony\" lanarekin."}
{"id": "270580", "revid": "58701", "url": "https://eu.wikipedia.org/wiki?curid=270580", "title": "Alberto Girri", "text": "Alberto Girri (Buenos Aires, 1919ko azaroaren 27a - \"Ib.\", 1991ko azaroaren 16a) argentinar olerkari, itzultzaile eta kontalaria izan zen.\nBere sorterrian egin zituen letretako ikasketak, eta idazle-lanetan murgildu zen buru-belarri. Hainbat sari eta beka eskuratu zituen, eta beka bati esker joan zen, hain zuzen ere, 1963an Estatu Batuetara bizitzera. Ingeles olerkigintzan aditua zen, eta alor horretan egin zituen itzulpen aipagarrienak, bai bakarka eta bai William Shand edo Carlos Viola Sotorekin elkarlanean. T. S. Eliot, Wallace Stevens, Edgar Lee Masters, John Donne eta Rabindranath Tagoreren obren antologiak eta bildumak eman zituen argitara. Bere olerkigintzari dagokionez, berriz, gaztelaniazko literaturaren baitan egile berrizalea izan zen; hizkuntza gordina erabili ohi zuen, hitz lauaren hurbilekoa, existentzialista eta zorrotza, zorroztasun formal handikoa eta sintetikoa. Bere lanetan existentziaren harrigarriaz eta tragikotasunaz, hitz poetikoaren eraginaz eta arrazoiaren mugez gogoeta egin zuen. Ingeleseko olerkari metafisikoen eragina, T. S. Elliotena eta bere garaiko argentinar idazleena (batez ere, Jorge Luis Borgesena) nabarmentzen da bere lanetan. 1946an eman zuen argitara lehenengo olerki-bilduma, \"Playa sola\" (\"Hondartza bakartia\"), eta haren ondoren idatzi zituen, besteak beste, \"Trece poemas\" (1949, \"Hamahiru olerki\"), \"El tiempo que destruye\" (1951, \"Denbora suntsitzailea\"), \"Esc\u00e1ndalo y soledades\" (1952, \"Eskandalua eta bakardadeak\"), \"El ojo\" (1965, \"Begia\"), \"Casa de la mente\" (1968,\" Adimenaren etxea\"), \"Los valores diarios\" (1970, \"Eguneroko balioak\"), \"Poes\u00eda de la observaci\u00f3n\" (1973, \"Behaketaren olerkia\"). Hitz lauz idatzi zituen, \"Cr\u00f3nica del h\u00e9roe\" (1946, \"Heroiaren kronika\"), \"Un brazo de Dios\" (1966, \"Jainkoaren beso bat\") eta \"En la letra, ambigua selva\" (1972, \"Letra, oihan anbiguoa\")."}
{"id": "270581", "revid": "90204", "url": "https://eu.wikipedia.org/wiki?curid=270581", "title": "Al Green", "text": "Al Green, jaiotza-izenez Albert Greene (Forrest City, Arkansas, AEB, 1946ko apirilaren 13a) estatubatuar kantaria da, musika beltzaren eta, zehatzago, soul musikaren ahots berezienetako bat.\nBiografia.\n1964an Michiganera joan zen familiarekin, eta The Creations taldea sortu zuen beste hiru lagunekin batera. Hiru urte geroago, Al Greene &amp; The Soul Mates izena hartu zuen taldeak eta Hot Line Music Journal disko-konpainia sortu zuen, eta arrakasta handiko lehenengo diskoa argitaratu zuen: \"Back Up Train\".\nHurrengo \"single\"-ak ez zuen arrakastarik izan, taldea desegin zen eta Green bakarlari gisa hasi zen. 1969an Willie Mitchell ezagutu zuen, eta handik aurrera hura izan zen bere kantu onenen ekoizlea. Berehala talde berri bat sortu zuen, haizezko musika tresnez eta organoaz lagunduta. Talde berriak 1971n lortu zuen arrakasta, \"Tired Of Being Alone\" abestiarekin, eta batez ere \"Let's Stay Together\" diskoarekin. Greenen karrerak gora jarraitu zuen, baina, 1974an, bizitza aldatu zion ezbehar larri bat gertatu zitzaion: haren andregaia izandako batek semola irakina bota zion gainetik eta erredura handiak eragin zizkion; emakumeak, gero, bere buruaz beste egin zuen. Nolanahi ere, handik gutxira, \"Sha-La-La (Make Me Happy)\" abestia argitaratu zuen, arrakasta handiz.\n1975ean \"Al Green Explores Your Mind\" diskoa argitaratu zuen, \"Take Me To The River\" kanta ospetsuarekin. Ezbeharra gertatu zenez geroztik, baina, gizon erlijioso bihurtu zen; 1976an, eliza bat erosi zuen eta apaiz egin zen. Hurrengo urtearen hasieran \"Keep Me Cryin\" argitaratu zuen, Willie Mitchell eta bere musika-bandarekin egin zuen azkeneko lana. 1978an \"Truth \u00b4N\u00b4 Time\" eta \"Belle Album\" kaleratu zituen, aurrekoak baino askoz espiritualagoak, barneak agintzen zionaren arabera. 1980ko hamarraldian buru-belarri eman zen elizara, eta gospel musika baizik ez zuen egin.\nHainbat urte gospel interpretatzen soilik igaro ondoren, rhythm and blues musika-estilora itzultzea erabaki zuen. 1989an, kantariak Arthur Baker musika-ekoizlearekin lan egin zuen, eta \"The Message Is Love\" kanta ospetsua idatzi zuen.\n2002an, Greenek Grammy sari bat (Lifetime achievement Award izenekoa) jaso zuen, ordura arte izandako ibilbide musikala saritzeko."}
{"id": "270582", "revid": "28807", "url": "https://eu.wikipedia.org/wiki?curid=270582", "title": "Albert Greene", "text": ""}
{"id": "270584", "revid": "28807", "url": "https://eu.wikipedia.org/wiki?curid=270584", "title": "T\u021fat\u021f\u00e1\u014bka \u00cdyotake", "text": ""}
{"id": "270585", "revid": "28807", "url": "https://eu.wikipedia.org/wiki?curid=270585", "title": "Tatanka Iyotake", "text": ""}
{"id": "270586", "revid": "1545", "url": "https://eu.wikipedia.org/wiki?curid=270586", "title": "Joseph Buruzagia", "text": "Joseph Buruzagia \u2014bere herriaren hizkuntzan: \"Heinmot Tooyalaket\"; ingelesez: \"Chief Joseph\"\u2014 (Wallowa Harana, 1840ko martxoaren 3a - Colvilleko erreserba, Washington, 1904ko irailaren 21a) Nez Perc\u00e9 indiarren buruzagia izan zen.\nNez perc\u00e9 (\u00absudur zulatua\u00bb, sudurrean eraman ohi zituzten apaingarriengatik) Ozeano Bare aldeko (Oregon, Washington eta Idahoko iparraldea) herri indiarrekoa zen. 1850eko hamarkada arte ez zen indiar haien eta zurien artean inolako tirabira garrantzitsurik izan. 1850ean hasi ziren nez perc\u00e9 guztiak lurralde jakin batera eramateko negoziazioak. Indiarren buruzagi gehienek ez zuten horrelakorik onartu, baina 1863an, nez perc\u00e9 indiarrak Idahoko iparraldeko erreserba batera eramatea erabaki zuten zuriek. 1871. urtean Heinmot Tooyalaket (\"Chief Joseph\") hautatu zuten buruzagi, haren aita Tuekakas (\"Old Joseph\") hil ondoren. 1877an, nez perc\u00e9 batzuek zurien kokaleku batean eginiko sarraskia aitzakiatzat hartu zuten zuriek, eta zapalkuntza-bidea hartu zuten. Heinmot Tooyalaketek bere herritarrekin ihesi joan behar izan zuen. Oregon, Washington, Idaho eta Montanako estatuetan barrena gidatu zuen Joseph Buruzagiak bere herria, eta jende asko hil zen ihesaldi hartan, goseak, hotzak eta zurien aurkako guduan. Zuri askoren mira eta errespetua jaso zuen buruzagi indiarrak, baina armada amerikarrak preso hartu zuen azkenean, Montanako Bear Paw mendietan, Tatanka Yotanka (\"Sitting Bull\" amerikarren ahotan) buruzagi siuxa zegoen Kanadako lurretatik bestaldean. Oklahoman eduki ondoren, 1885ean Washingtoneko erreserba batean sartu zituzten Heinmot Tooyalaket eta azken nez perc\u00e9ak. Bi aldiz egon zen buruzagi indiarra Washingtonen, Estatu Batuetako hiriburuan, Theodore Roosevelt presidentearekin hizketan, baina ez zuen azken nez perc\u00e9ak beren sorlekura itzultzeko baimenik lortu."}
{"id": "270587", "revid": "28807", "url": "https://eu.wikipedia.org/wiki?curid=270587", "title": "Heinmot Tooyalaket", "text": ""}
{"id": "270589", "revid": "28807", "url": "https://eu.wikipedia.org/wiki?curid=270589", "title": "Chief Joseph", "text": ""}
{"id": "270590", "revid": "2241", "url": "https://eu.wikipedia.org/wiki?curid=270590", "title": "Van Loo", "text": "Van Loo nederlanderazko abizena da. Abizen hori dutenen artean, ospetsuena XVIII. mendeko pintore-familia da, jatorriz Herbeheretakoa baina Frantzian bizi izan zena. Familiako kide aipagarrienak:"}
{"id": "270591", "revid": "512", "url": "https://eu.wikipedia.org/wiki?curid=270591", "title": "Orlando Araujo", "text": "Orlando Araujo (Calderas, 1928ko abuztuaren 14a - Caracas, 1987ko irailaren 15a) venezuelar idazlea izan zen. Jaioterritik hasita, Venezuelako hainbat herri eta hiritan ikasi ondoren, Unibertsitate Zentralean lizentziatu zen ekonomia eta letretan. Besteak beste, olerkigintza, kontakizuna, saiakera, ekonomia eta kazetaritza landu zituen bere lanetan.\nAraujoren \"Lengua y creaci\u00f3n en la obra de R\u00f3mulo Gallegos\" (1955, \"Hizkuntza eta sorkuntza Romulo Gallegosen obran\") saiakera bere obrari buruzko kritikarik onena zela aitortu zuen Gallegosek berak. 1966an, Manuel D\u00edaz Rodr\u00edguez idazle venezuelarrari buruzko beste saiakera bat argitaratu zuen, \"La palabra est\u00e9ril\" (\"Hitz antzua\"); bertan literatura-obraren miatzaile zorrotz moduan agertzen da Araujo. Bi urte geroago, \"Un muerto que no era el suyo\" (\"Hildakoa ez zen berarena\") kontakizunarekin \"El Nacional\" egunkariko ipuin-lehiaketa irabazi eta beste saiakera bat argitaratu zuen: \"Venezuela violenta\" (\"Indarkeriazko Venezuela\"). 1970ean, indar handiz eta istorioak asmatzeko zuen gaitasunagatik harridura sortuz agertu zen Venezuelako fikzioan, \"Compa\u00f1ero de viaje\" (\"Bidelaguna\") ipuin-bilduma bikainarekin. Saiakerara itzuliz, 1975ean Literaturako Sari Nazionala eskuratu zuen \"Contrapunto de la vida y la muerte: ensayo sobre la poes\u00eda de Alberto Arvelo Torrealba\" (1974, \"Bizitzaren eta heriotzaren kontrapuntua: Alberto Arvelo Torrealbaren poesiari buruzko saiakera\") lanarekin. Hurrengo urteetan, beste lan batzuen artean, \"Los viajes de Manuel Vicente Pata Caliente\" (\"Manuel Vicente Pata Calienteren bidaiak\") kontakizuna argitaratu zuen."}
{"id": "270592", "revid": "56334", "url": "https://eu.wikipedia.org/wiki?curid=270592", "title": "Stanley Prusiner", "text": "Stanley Ben Prusiner (Des Moines, Iowa, AEB, 1942ko maiatzaren 28a) estatubatuar biokimikaria eta neurologoa da.\nBiografia.\nIkasketak egin, eta bi urtez Kaliforniako Unibertsitatean ikertzaile aritu ondoren, irakaskuntzan aritu da batez ere, Berkeleyn eta San Franciscon, Neurologiako, Birologiako eta Biokimikako irakasle gisa. 1991tik aurrera sari asko jaso ditu, gehienbat neurologiaren alorrean egindako lanarengatik. 1997an Medikuntzako Nobel saria jaso zuen, prioiak aurkitzeagatik. Beste era batera esanda, neuronak hondatzen dituzten eta entzefalopatia espongiformeak deritzen zenbait eritasun, besteak beste, \"behi eroen\" eritasuna, eta Creutzfeldt-Jakobena gizakiengan, eragiten dituzten proteina kutsagarriak aurkitzeagatik.\nDuela 25 urte baino gehiago hasi zen ikertzen, Creutzfeldt-Jakoben gaitza (behikiak pertsonei kutsa diezaiekeenaren antzekoa) zuen pertsona baten heriotzaz geroztik. Adituek bazekiten burmuineko alderdi kutsatuek kutsa zezaketela eritasuna, baina ez zekiten gai kutsatzailea zein izan zitekeen. Hamar urteko ikerketen ondoren, Prusinerrek prioiak identifikatu zituen. Prioiak zelula proteina gisa bizi dira organismoan, hari inolako kalterik egin gabe, baina beren egitura oso forma egonkorrera aldatzeko gaitasuna dute, eta, azkenean, partikula hondatzaile bihur daitezke, neuronak hondatzen baitituzte, garun-ehunetan pilatuz gero. Beraz, buruko eritasunak eta erotasuna eragin dezakete pertsonengan eta animalietan. Prusinerren ustez, prioiek eragindako eritasunak ondoretasunezkoak izan daitezke, eta elikagaien bidez igor daitezke, besteak beste, baina bat-batean ere sor daitezke. Gaitz hori harrapatzen duten pertsonek giharren, oroimenaren eta loaren kontrola galtzen dute, besteak beste. Aurkikuntza horren bidez, Prusinerrek gai kutsatzailearen kontzeptu berri bat sortu du, bakterioarenaz edo birusarenaz beste.\nHainbat erakundetako kide da; besteak beste, 1992an, Zientzietako Akademia Nazionaleko kide hautatu zuten, eta gobernu-kontseiluko kide 2007an. Arte eta Zientzietako Akademiako kide hautatua da (1993), eta Royal Society delako erakundekoa (1996).\nGaur egun Kaliforniako Unibertsitateko Institute for Neurodegenerative Diseases-eko (Endekapenezko Gaixotasunen Institutua) zuzendari da."}
{"id": "270594", "revid": "28807", "url": "https://eu.wikipedia.org/wiki?curid=270594", "title": "Stanley B. Prusiner", "text": ""}
{"id": "270595", "revid": "56334", "url": "https://eu.wikipedia.org/wiki?curid=270595", "title": "Robert Solow", "text": "Robert Merton Solow (Brooklyn, New York, AEB, 1924ko abuztuaren 23a -) estatubatuar ekonomista da.\nBiografia.\nEkonomiako ikasketak egin zituen, Harvard Unibertsitatean (1951). 1949rako Estatistikako irakasle gisa hasi zen lanean, Massachusettsko Ekonomia Institutuan. 1954an ekonomiako irakasle laguntzaile bihurtu zen, eta 1958an irakasle. 1956an ekonomiari buruzko pentsamendua argitaratu zuen \u00abA contribution to the theory of economic growth\u00bb artikuluan, eta 1957an \"Technical change and the aggregate production function\" liburua plazaratu zuen.\n1961ean Lyndon Johnson presidentearen ekonomia-aholkularien batzordeko kide izendatu zuten. 1964-1965 urteetan Teknologia, Automatizazio eta Aurrerapen Ekonomikorako Batzordeko kide izan zen. 1964an, Ekonometria Elkarteko lehendakari hautatu zuten, halaber. 1968an Ameriketako Ekonomia Elkarteko lehendakariorde izendatu zuten, eta 1979an presidente. 1972an, Zientzien Akademian sartu zen. 1975-1981 bitartean Bostongo Erreserbako Banku Federaleko Zuzendari Batzordeko kide izan zen, presidente 1979tik aurrera. 1977-1980 bitartean Ameriketako Arte eta Zientzietako Akademiako kide izan zen.\n1987ko urrian Ekonomiako Nobel Saria jaso zuen, ekonomiaren hazkundeari buruzko teoriaren alorrean egindako ekarpenengatik.\nLanik aipagarrienak: \"Linear programming and economic analysis\" (1958); \"Capital theory and the rate of return\" (1963); \"Sources of unemployement in the United States\" (1964); \"Price expectations and the behavior of the price level\" (1970); \"Growth theory: an exposition\" (1970). Mundu osoan ezagunak dira, bestalde, teoria ekonomiko matematikoaz, kapitalaren eta hazkundearen teoriaz, makroekonomiaz eta baliabide naturalen ekonomiaz egindako lanak.\nSolow gaur egun Massachusettsko Teknologia Institutuko (Massachusetts Institute of Technology) irakasle emeritu da, eta hori baino lehen Columbiako Unibertsitatean irakatsi zuen."}
{"id": "270596", "revid": "28807", "url": "https://eu.wikipedia.org/wiki?curid=270596", "title": "Robert Merton Solow", "text": ""}
{"id": "270597", "revid": "336", "url": "https://eu.wikipedia.org/wiki?curid=270597", "title": "David Trimble", "text": "David Trimble (Belfast, Irlanda, 1944ko urriaren 15a - \"ibidem\", 2022ko uztailaren 25a) politikaria izan zen. XVI. eta XVII. mendeetan Irlandan kokatu ziren britainiar etorkinen ondorengoa zen, eta gizatalde horren defendatzaile sutsua eta Britainia Handiarekin bat eginda irautearen aldekoa, irlandar katoliko nazionalisten aurrean. Ulsterreko Alderdi Unionistako (Ulster Unionist Party) kidea izan zen, eta alderdiko presidentea 1995etik 2005era arte. Ulsterreko arazo politikoa britainiar etorkinak, eskoziarrak eta ingelesak batez ere, iritsi zirenean hasi zen, XVII. mendean. Arazoa larriagotuz joan zen XX. mendean, bigarren hamarraldiaz geroztik batez ere, Irlanda bitan banatu zenetik: alde bat independentea eta beste bat, Ulster, britainiarren mendean geratu zena. Harrezkero, irlandar katoliko nazionalisten eskabideak aurrez aurre egon izan dira britainiar unionistenekin. Azken horien artean zenbait talde sortu ziren, erabat katolikoen eskabideen aurka daudenak, batzuk, eta normalizazioa bilatzen saiatzen direnak, besteak.\nUlsterren, Trimble Goi Ganberako kide hautatu zuten 1990eko hauteskundeetan, eta kargu horretan aritu zen 2005 arte. Ipar Irlandako Parlamentuko (Northern Ireland Assembly) kide izan zen 1998tik 2007ra arte.\nUlsterreko unionisten interesen defendatzaile sutsua izan zen, Britainia Handiarekiko lotura bere horretan mantentzearen aldekoa, katoliko nazionalisten nahien aurka. Ipar Irlandako bake-prozesua abiatu zenez geroztik, bertako partaideetako bat izan zen. Bake-prozesua Dublin eta Londresko gobernuen ekimenez hasi zen, bortxakeriarekin inola ere amaitu ezinez nekaturik. Trimbleren arazo nagusia katolikoak asetzeko moduko autonomia politikoa eta Britainia Handiarekiko lotura, bi eskabideak uztartu nahi eta ezina izan zen. Hala ere, Ipar Irlandako bake-negoziazioetan paper garrantzitsua jokatu zuen, Alderdi Unionistaren ordezkari izan zen alderdiek osatutako negoziazio-mahaian, Sinn F\u00e9in alderdia tartean zela, nahiz eta negoziazioek iraun zuten bitartean (zortzi hilabete), Sinn F\u00e9in alderdiko buruzagi zen Gerry Adamsekin zuzenean inoiz ez hitz egin.\n1998ko urriaren 16an Bakearen Nobel Saria jaso zuen, buruzagi nazionalista katoliko John Humerekin batera, Ipar Irlandako gatazkari irtenbide baketsua emateko egindako lanarengatik.\nIpar Irlandako lehen ministro izan zen 1998tik 2002ra arte; urte horretan Ian Paisleyk hartu zuen haren lekua.\n2007tik, Alderdi Kontserbadoreko kide izan zen."}
{"id": "270598", "revid": "90204", "url": "https://eu.wikipedia.org/wiki?curid=270598", "title": "Arturo Sandoval", "text": "Arturo Sandoval (Artemisa, Kuba, 1949) musikaria, pianista eta tronpeta-jotzailea da.\nBizitza.\nHamabi urterekin tronpeta klasikoa jotzen ikasten hasi zen, baina bere zaletasunak bultzatuta, jazz musikara jo zuen berehala, bere jatorriko prestakuntza inoiz ahaztu gabe hala ere. Horixe erakusten dute, hain zuzen ere, 90eko hamarraldian BBCko Orkestra Sinfonikoarekin, Leningradokoarekin edota Los Angelesko Orkestra Filarmonikoarekin egin zituen grabazioek. Musika Modernoko Kubatar Orkestrako kide izan zen, eta Irakere taldearen sortzaile, Paquito D'Rivera saxofoi-jotzailearekin eta Chucho Vald\u00e9s pianistarekin batera. Kalitatea, alderdi komertziala eta ikerketa-lana bateratzen jakin zuen berritzaileetako bat izan zen. Ospe handia lortu zuen, bai Kuban, bai Kubatik kanpo ere (Grammy sari bat irabazi zuen). 1980an taldea utzi zuen beste bat sortzeko, Arturo y Grupo taldea.\nKubako musikari onena izendatu zuten 1982, 1983 eta 1984. urteetan. 1990ean Estatu Batuetara joan zen bizitzera, Floridara. Handik gutxira bere idolo eta lagun Dizzy Gillespierekin batera jotzen hasi zen, eta Gloria Estefanen musikagile kutun bihurtu zen. Zenbait filmetako musika ere egin zuen: \"La Habana\"; \"Los Reyes del Mambo\"; \"La Familia P\u00e9rez\". Sandovalen bizitza bera ere zinemara eraman zuten 2000 urtean, Andy Garc\u00eda aktorea interprete zela, eta \"For Love or Country: The Arturo Sandoval Story\" izenburuarekin.\nLanik aipagarrienak: \"I remember Clifford\" (bi Grammy sariren irabazlea); Michel Legrand-ekin batera egindako grabazioak \"Dream come true\"; \"Flight to freedom\"; \"Danz\u00f3n\" (1994); \"Arturo Sandoval y el tren latino\" (1995). 1996ko erdialdean, jazzera itzuli eta \"Swinging\" argitaratu zuen.\nMusika-irakasle gisa, eskolak eman ditu Parisko Musika Kontserbatorioan, Moskuko Txaikovskin eta Floridako Nazioarteko Unibertsitatean. Dizzy Gillespie United Nation Band taldean parte hartu zuen gonbidatu gisa, eta besteak beste, Stan Getz, Billy Cobham, Michel Legrand, Jon Faddis, Larry Coryell, Woody Shaw, John McLaughlin, Herbie Hancook edota Woody Herman bezalako musikari handiekin jo zuen.\n2006ko apirilean, Arturo Sandovalek musika-areto bat ireki zuen Miami Beachen, eta The Arturo Sandoval Jazz Club izena eman zion. Areto horretan izan dira bai bertako artista asko, eta bai jazzaren munduko nazioarteko artista asko ere; besteak beste, Joshua Redman, Roberta Flack, Roy Haynes, Omar Sosa, The Bad Plus eta Moe Goldstein."}
{"id": "270599", "revid": "336", "url": "https://eu.wikipedia.org/wiki?curid=270599", "title": "James Herriot", "text": "James Herriot, James Alfred Wight jaioa, (Glasgow, 1916ko urriaren 3a - Thirlby, Yorkshire, 1995eko otsailaren 23a) eskoziar albaitari eta idazlea izan zen. Ipuin bizi eta umore handiko ugari idatzi zituen, Yorkshiren albaitari egondako urteetako bizitzan oinarrituta. Lehenengo argitalpenaz geroztik, bere liburuek oso harrera ona izan zuten Britainia Handian eta Estatu Batuetan, eta zinema eta telebistarako egokitu ziren. Bere ipuinetan agertzen duen apaltasun, soiltasun eta errukiagatik, eta britainiar herri-fikzioa eta albaitari-lanbidea bera bultzatzeagatik goraipatua izan zen sarritan.\nJames Alfred Wight Glasgown jaio eta hazi zen, eta bertan egin zituen albaitaritza-ikasketak (1938). Haiek amaitu eta urtebetera Yorkshirera (Ingalaterra) joan zen albaitari, Thrisk herrira (bere ipuinetan Darrowby gisa izendatzen duena). 1943tik 1945era bitartean Aireko Armadan jardun zuen. Berrogeita hamar urte zituela, ordurako Yorkshire aldeko historia, paraje eta jendeari buruzko ezagutza sakona zuela, herri-albaitari baten bizitzako pasarteak eta gertakariak papereratzen hasi zen. Lehen liburua 1970ean argitaratu zuen: \"If Only They Could Talk\" (\"Mintzatzeko gai balira\"), eta handik bi urtera, 1972an, bigarrena: \"It Shouldn't Happen to a Vet\" (\"Zergatik gertatu behar zaio albaitari bati\"). Bi liburuok \"All Creatures Great and Small\" izenburupean argitaratu ziren 1972an Estatu Batuetan, eta berehalako eta izugarrizko arrakasta izan zuten. Handik aurrera beste asko idatzi eta argitaratu zituen: \"All Things Bright and Beautiful\" (1974, \"Gauza guztiak argitsuak eta ederrak\"); \"All Things Wise and Wonderful\" (1977, \"Gauza guztiak zoragarriak\"); \"The Lord God Made Them All\" (1981, \"Jainko zintzoak egin zituen denak\"); \"Every Living Thing\" (1992, \"Gauza bizi guztiak\"); \"James Herriot's Yorkshire\" (1979)."}
{"id": "270600", "revid": "28807", "url": "https://eu.wikipedia.org/wiki?curid=270600", "title": "James Alfred Wight", "text": ""}
{"id": "270602", "revid": "56334", "url": "https://eu.wikipedia.org/wiki?curid=270602", "title": "Peter C. Doherty", "text": "Peter C. Doherty (Brisbane, 1940ko urriaren 15a) australiar zientzialaria da. Albaitari-ikasketak egin zituen Queenslandeko Unibertsitatean. 1963-1967 urte-bitartean Animalia Ikerkuntzarako Institutuan lan egin zuen, Australiako gobernuarentzat, unibertsitate-eskolak ordaintzeko. Bien bitartean, australiar Nobel saridun Macfarlane Burneten lanari esker immunologiarekin zaletu zen, eta Australiako gobernuarentzako lanak bukatu orduko, ardien garuneko birus-infekzioei buruzko doktore-tesia prestatu zuen Edinburgoko Unibertsitatean, Eskozian. 1972an Australiara itzuli zen, Australiako Unibertsitate Nazionaleko Medikuntza Ikerkuntzako John Curtin Eskolako ikerkuntza-zuzendari gisa. Han egin zituen Nobel sariaren merezidun egin zuten ikerkuntzak. Rolf Zinkernagel zientzialari suitzarrarekin batera, T zelulen jarduera ezagutzeko saioak egin zituzten saguekin, zelula horiek birusak kutsatutako zelulak hiltzeko gaitasuna dutelako. 1975-1982 bitartean Wistar Institutuko irakasle izan zen, Filadelfian, eta Australian Medikuntza Ikerkuntzako John Curtin Eskolako Patologia Esperimentalaren sailburu gisa lan egin ondoren zenbait urtez, Estatu Batuetara itzuli zen 1988an, Memphisera, haurrentzako St. Jude ikerkuntza-erietxeko Immunologia Saileko zuzendari gisa. 1983an Paul Ehrlich saria irabazi zuen, Alemanian, 1986an Nazioarteko Gairdner Fundazioaren saria, eta 1995ean Medikuntza Ikerkuntzako Albert Lasker saria.\n1996an Fisiologiako Nobel saria jaso zuen, Rolf Zinkernagelekin batera, hogeita hiru urte lehenago egindako aurkikuntzarengatik. Immunitate-sistemak birusak kutsatutako zelulak nola ezagutzen dituen aurkitzeagatik eman zioten saria. Garrantzi handiko aurkikuntza izan zen hura minbiziaren eta beste eritasun larri batzuen aurkako borrokan.\nErdi-autobiografikoa den liburu bat idatzi zuen, \" The Beginner's Guide to Winning the Nobel Prize\"; Melbournen argitaratu zen 2005ean."}
{"id": "270603", "revid": "90204", "url": "https://eu.wikipedia.org/wiki?curid=270603", "title": "Joan Manuel Gisbert", "text": "Joan Manuel Gisbert (Bartzelona, 1949ko urriaren 16a) idazle kataluniarra da. Bereziki ezaguna haur literaturaren alorrean da. Haur eta Gazte Literaturaren Sari Nazionala eskuratu zuen 1985ean.\nBiografia.\nGaztetatik izan zuen musikarako, antzerkirako eta literaturarako zaletasuna. Gaztetan hil zitzaion aita, eta gazterik hasi behar izan zuen lanean familiari laguntzeko. Horrek zenbait argitaletxerekin lanean jarduteko aukera eman zion, eta horrela hasi zen liburugintzaren mundua ezagutzen.\nParisera alde egin zuen ikastera, eta handik Bartzelonara itzuli zenean argitaratu zuen lehenengo liburua, \"Escenarios fant\u00e1sticos\" (1979, \"Gertaleku fantastikoak\"), izenburuak iragartzen duen bezala bere ikuskizun fantastikoak biltzen dituena. Hurrengo urtean Lazarillo saria irabazi zuen \"El misterio de la isla de T\u00f3kland\" (1982, \"T\u00f3kland uharteko misterioa\") obrarekin, eta hari esker lortu zuen Gisbertek Espainiako haur-literaturako joera fantastikoaren aitzindari-ospea; kritikak Tolkien eta C. S. Lewisekin alderatu zuen. Hurrengo lan garrantzitsuak \"Leyendas del planeta Thamyris\" (1982,\" Thamyris planetako elezaharrak\") eta \"El museo de los sue\u00f1os\" (1984,\" Ametsen museoa\") izan ziren, eta Haur eta Gazte Literaturako Sari Nazionala eskuratu zuen haiei esker 1985ean. Gisbertek oso obra originalak osatu ditu, eta abentura bitxiak eta misteriotsuak idatzi ditu eguneroko bizitzatik abiatuta. Aipagarriak ditu orobat: \"El mago de Esmirna\" (1969, \"Esmirnako aztia\"); \"El Arquitecto y el Emperador de Arabia\" (1988, \"Arkitektoa eta Arabiako enperadorea\"); \"El talism\u00e1n del Adri\u00e1tico\" (1988, \"Adriatikoko bitxia\"); \"Misterio de la Mujer Aut\u00f3mata\" (1991, \"Emakume automataren misterioa\"); \"Los armarios negros\" (1996, \"Armairu beltzak\"). Literaturaren alorrean egindako lanaz gainera, Joan Manuel Gisbertek irudimenaren garapenari buruzko eskolak ematen ditu, argitaletxe bateko aholkularia da eta hainbat jardunalditan parte hartu du."}
{"id": "270604", "revid": "336", "url": "https://eu.wikipedia.org/wiki?curid=270604", "title": "Oscar Luigi Scalfaro", "text": "Oscar Luigi Scalfaro (Novara, 1918ko irailaren 9a - Erroma, 2012ko urtarrilaren 29a) italiar politikaria izan zen, Italiako Errepublikako presidentea 1992tik 1999ra arte.\nBiografia.\nZuzenbideko ikasketak egin zituen Milango Unibertsitate Katolikoan. Benito Mussoliniren gobernu faxistaren garaian, erregimenaren aurkakoen zerbitzura lan egin zuen. Bigarren Mundu Gerraren ondoren, fiskal gisa hasi zen lanean. Katoliko suharra izanik, Kristau Demokrazia alderdiaren jarraitzaile nagusietako bat izan zen, alderdiaren sortzaile Alcide de Gasperiren agintaldian, eta Parlamentuko kide hautatu zuten 1946an.\nHarrezkero beti izan da parlamentari, presidentetza lortu zuen arte. 1950eko hamarraldian Lan ministerioko idazkariorde izendatu zuten, eta hurrengoetan Garraioetako ministro, Hezkuntzako ministro (Andreottiren agintaldian) eta Barne Arazoetako ministro (Bettino Craxiren agintaldian) izan zen. Une zailetan hartu zuen presidentetza, mafiaren aurkako borrokarako izendatu zuten epaile berezi baten hilketaren ondoren, Giovanni Falconeren hilketaren ondoren hain zuzen, eta politikarien artean ustelkeria nagusi zen garaian.\nItaliako herriak bozketa-sistema berri baten alde bozkatu zuenean 1993ko erreferendumean, Scalfarok Parlamentua desegin zuen, eta hauteskundeak deitu zituen hurrengo urterako. Hauteskunde haietan Silvio Berlusconi atera zen garaile. Bigarren Mundu Gerraz geroztik Italia gobernatzen aritu ziren politikarietako askok aulkia galdu zuten, eta Italiako politikan nagusi izan ziren alderdiek garrantzia galdu zuten. Scalfarok, beharrezkoa izan balitz, Parlamentua desegiteko, eta lehen ministroak gehiengoa galtzen bazuen, beste bat izendatzeko eskubidea gorde zuen. Scalfaro presidentearen agintaldian Italiako politikak bide zuzena hartu zuen ostera pixkana-pixkana, 90eko hamarraldiaren hasierako eskandalu larrien ondoren. 1999an, Carlo Azeglio Ciampi hautatu zuten presidente, Scalfaroren ordez. Ordutik aurrera, biziarteko senataria izan zen.\nScalfarok Etiopiara 1997an egindako bisitaldi batean, barkamena eskatu zuen armada italiarrak herrialde hura inbaditu zuenean, 1935ean, han egindako sarraskiengatik."}
{"id": "270605", "revid": "1545", "url": "https://eu.wikipedia.org/wiki?curid=270605", "title": "Ferdinand Lassalle", "text": "Ferdinand Lassalle (Breslau, Alemania, 1825eko apirilaren 11 - Geneva, Suitza, 1864ko abuztuaren 31) politikari sozialista izan zen.\nBiografia.\nJakintza klasiko, zuzenbide eta filologiako ikasketak egin zituen Breslaun eta Berlinen, eta hegelianismoaren eragin handia izan zuen. 1849an Karl Marx ezagutu zuen. D\u00fcsseldorfeko Matxinadaren garaian (1848-1849) giltzapetu egin zuten, eta bazter utzi behar izan zuen borroka, 1859 arte; urte horretan \"Italiako Gerra eta Prusiaren eginbidea\" idatzi zuen, Alemaniaren batasuna goraipatuz eta Bismarckengan itxaropena eta Frantziaren eta Alemaniaren arteko gerraren aurkako iritzia adieraziz. Iraultzaren taktikari buruzko tesi hori Marxek eta Engelsek adierazitakoaren guztiz bestelakoa zen: Marx burgesiaren aldekoa eta prusiar estatuaren aurkakoa zen. Lassalle, berriz, prusiar estatuari laguntzeko prest zegoen, burgesiaren aurka. Estrategia desberdin horien oinarrian estatuari eta boto-eskubideari buruzko ikuspegi desberdinak zeuden. Lassalleren ustez, Bismarckek langileen mugimenduaren laguntza behar zuen, eta beraz, estatuak neurri sozialistak hartuko zituela espero zuen.\n1861ean, ondasunen eskualdatzea aztertzen duen \"System der Erworbenen\" (\"Hartutako eskubideen sistema\") argitaratu zuen. 1862tik aurrera, alemaniar langileen alderdia antolatzeko lanetan jardun zuen. 1863ean, \"Arbeiter-programm\" (\"Langileen programa\") argitaratu zuen. 1864an Alemaniar Langileen Elkarte Nagusia eratu zuen, eta batzar nagusian Lassalle bera aukeratu zuten lehendakari. Alemaniar langile-mugimendua zatitua zegoen, ordea, Lassalleren aldekoen eta Marxen jarraitzaileen artean. Lassalleren ekarri teorikoa oso urria izan zen, eta Louis Blanc eta alemaniar ekonomisten sozialismoarekin bat zetorren. Marxek \"Gothako programari kritika\" izeneko izkribuan gogor kritikatu zuen Lassalleren joera sozialista."}
{"id": "270607", "revid": "1491", "url": "https://eu.wikipedia.org/wiki?curid=270607", "title": "Gregorio Salvador Caja", "text": "Gregorio Salvador Caja (Cullar-Baza, Granada, Espainia, 1927ko uztailaren 11 - Madril, 2020ko abenduaren 26a) espainiar lexikologoa eta dialektologoa izan zen.\nBiografia.\nFilosofia eta Letrak ikasi zituen Granadako Unibertsitatean, eta Filologia Erromanikoa izan zuen espezialitatea. 1953an Madrilgo Unibertsitate Konplutentsean lortu zuen doktoregoa.\n1950-1960 urte-bitartean \"Atlas Ling\u00fc\u00edstico y Etnogr\u00e1fico de Andaluc\u00eda\" laneko sei liburukiak egiten aritu zen Manuel Alvarrekin batera. 1959an Espainiako Hizkuntza eta Literatura katedra lortu zuen, eta irakasle aritu zen 1961-1966 urte-bitartean Algecirasko, Cartagenako eta Astorgako institutuetan. 1966an, Tenerifeko La Lagunako Unibertsitateko Espainiar Hizkuntzaren Gramatika Historikoko katedra lortu zuen. 1967an, Unibertsitate horretako Filosofia eta Letretako Fakultateko dekano hautatu zuten, eta kargu horretan aritu zen 1973 arte. Hiri horretako Letretako Fakultatearen baitan Semantika Estrukturaleko Eskola sortu zuen. Marylandeko eta Mexikoko unibertsitateetako irakasle gonbidatua izan da, halaber. 1975ean Granadako Unibertsitateko Letretako Fakultatera joan zen, eta 1979an Madrilgo Unibertsitate Autonomora.\nHainbat lan egin zituen Leongo, Kanariar Uharteetako, Mexikoko eta abarretako hizketa-moduari buruzkoak. Analisi-metodo gisa Kopenhageko Zirkuluko teoria linguistiko-estrukturalak erabili zituen, eta horietan oinarrituta literatura-ikerketak argitaratu ditu, Garc\u00eda Lorca, Blas de Otero, Miguel Hern\u00e1ndez, Antonio Machado eta Juan Ram\u00f3n Jim\u00e9nezen lanen inguruan. 1986an, Real Academia Espa\u00f1olako kide hautatu zuten.\nZenbait liburu idatzi zituen; besteak beste, \"Sem\u00e1ntica y Lexicolog\u00eda del Espa\u00f1ol\" (\"Espainieraren semantika eta lexikologia\") eta \"Estudios dialectol\u00f3gicos\" (\"Ikerketa dialektologikoak\"). 1987an, Aldizkari Artikuluetako Sari Nazionala eman zioten, \u00abLa mujer cantada\u00bb artikuluarengatik.\nEuskarari buruz.\nXabier Kintanak Euskaltzaindian sartzeko egin zuen hitzaldian Gregorio Salvadorren hitzak eztabaidatu zituen. Gregorio Salvadorrek esana baitzuen Bilbao eta oro har Euskal Herri osoa, euskalduna izan baino lehen beti erdalduna izan dela. Euskal Herrian bertan ere, Bilboren jatorrizko euskalduntasuna ukatzeraino heldu barik ere, inoiz, gaurko Bilbao erabat erdalduna dela esan da, eta Irufiea, Baiona edo Gasteizen pare aurkeztu nahi izan zaigu, hau da, erdal eremu baten erdian kokatua balego bezala eta euskal enbor biziarekin loturarik ez baleuka legez. \nXabier Kintanak argumentatu zuen horren kontra. XIX. mendean hasita, azken karlistadaren ondoren batez ere, Euskal Herrira inguruko erdal herrietatik jende asko etorri da Bilbora bizitzera, eta etorkin horiek, beren kopuru handiarekin, eta beren zerbitzuan era exklusiboz izan duten administrazio eta irakaskuntza espainolari esker, Bilboko bizimodua erdaldundu zuten. Baina bere inguru osoa oraintsu arte euskaldun-euskalduna izan du Bilbok, bai Ibaizabalen ezkerraldean eta bai eskuinaldean ere. Kintanak dio Artxandapeko Uribarri auzategian jaio eta hazia zela, eta gogoan zuela haur denboran, orduko baserri eta txakolindegietan jendea normalean euskaraz mintzo zela, eta gaur ere bai, oraino zutik gelditzen diren etxeetan behintzat. Mendebaldean, berriz, Pagasarri aldeko baserrietako euskararen lekukotasunak bilduta zuela gutxi I\u00f1aki Gaminde azterlari trebeak."}
{"id": "270608", "revid": "58701", "url": "https://eu.wikipedia.org/wiki?curid=270608", "title": "Miguel S\u00e1nchez-Ostiz", "text": "Miguel S\u00e1nchez-Ostiz (Iru\u00f1ea, Nafarroa Garaia, 1950eko urriaren 14a) idazlea da. Idazten hasi zenetik beti uztartu ditu poesia eta prosa, baita saiakera ere, eta obra zabala du hiru alorrotan.\n1985an, 1936ko gerraren gaiaz oso aberatsa zen biblioteka oso bat eskuratu zuen Iru\u00f1eko Sarasate pasealekuko zabor edukiontzi batetik, eta harrezkero S\u00e1nchez-Ostizen idazlanetan garrantzi handia hartu du gai horrek.\nLanak.\nEleberriei dagokienez, aipagarri dira \"Los papeles del ilusionista\" (1982), \"El pasaje de la luna\" (1984), \"T\u00e1nger-bar\" (1987), \"La gran ilusi\u00f3n\" (1989; 1990eko Herralde Saria eta Euskadi Saria lortu zituen), \"Las pira\u00f1as\" (1992), \"Un infierno en el jard\u00edn\" (1995), \"La caja china\" (1996), \"No existe tal lugar\" (1998), \"Palabras cruzadas\" (1998), \"La flecha del miedo\" (2000), \"El coraz\u00f3n de la niebla\" (2001), \"En Bayona, bajo los porches\" (2002), \"La nave de Baco\" (2004), \"El piloto de la muerte\" (2005), \"La calavera de Robinson\" (2006) eta \"El escarmiento\" (2013).\nPoesiaren alorrean, liburu hauek argitaratu ditu, besteak beste: \"De un paseante solitario\" (1984), \"Reinos imaginarios\" (1986), \"Invenci\u00f3n de la ciudad\" (1993), \"Carta de vagamundos\" (1994). 2000. urtean bere poema guztiez eta argitaratu gabeko lau liburutan bildutako poemez osatu zuen \"La marca del cuadrante\" liburua, 1979tik 2000. urtera S\u00e1nchez-Ostizen lan poetikoak izan duen bilakaeraren isla zuzena.\nSaiakeraren alorrean \"La negra provincia de Flaubert\" (1986), \"El \u00e1rbol del cuco\" (1994), \"El vuelo del escribano\" (1999), \"Peat\u00f3n en Madrid\" (2003), \"Liquidaci\u00f3n por derribo: Diarios (1999-2000)\" (2004), eta \"La isla de Juan Fernandez\" (2005) lanak ditu aipagarriak. 2000. urtean, \"Derrotero de P\u00edo Baroja\" idazle donostiarraren inguruko lan bat argitaratu zuen, hurrengo urteetan segida izango zuena, \"Opiniones y paradojas\" (2001), \"P\u00edo Baroja a escena\" (2006) eta \"Tiempos de tormenta (P\u00edo Baroja 1936-1940)\" (2007) lanekin. 2001. urtean, Nafarroako Gobernuak ematen duen Vianako Printzea Saria jaso zuen, egindako lanaren aitorpen gisa."}
{"id": "270609", "revid": "90204", "url": "https://eu.wikipedia.org/wiki?curid=270609", "title": "Jiri Georg Dokoupil", "text": "Jiri Georg Dokoupil (Kronv, 1954ko ekainaren 3a) txekiar margolaria da. Tropa sobietarrak Pragan sartu zenean (1968), gurasoak Koloniara joan ziren bizitzera eta han egin zituen lehen mailako ikasketak. Gero Fisikako eta Matematikako ikasketak hasi zituen, baina bertan behera utzi zituen bere benetako bokazioa, pintura, lantzeko. Kolonian, M\u00fclheimer Freiheiteko arte-lantegi ospetsuan hasi zen pintura-ikasketak egiten, eta D\u00fcsseldorfeko Arte Akademian Europako eskola abangoardisten ikasketak sakondu zituen gero, Joseph Beuysen gidaritzapean. Maisuaren irakaskuntza kontzeptualak bereganatu zituen, baina beste artista bat izan zen bidea erakutsi ziona, Sigmar Polke, hain zuzen. Polkerengandik estiloaren ukapenaren teoria bereganatu zuen, sormena itotzen duten sailkapenen aurka borrokatzeko metodo gisa. Laurogeiko hamarraldiaren hasieran bazuen leku bat Alemaniako arte garaikidean.\nAlemaniar neoespresionismoaren adibide ereduzko gisa, erakusketak egin zituen herrialde hartako galeria nagusietan, eta munduko bi erakusketa garrantzitsuenetakoen bidez (Veneziako Bienala eta Basileako Dunsthalle), bere burua ezagutarazi zuen Alemaniaz kanpo ere. Gainera, eskolak eman zituen D\u00fcsseldorfeko Arte Akademian, eta garrantzi handiko urratsa egin zuen bere karreran New Yorken erakusketak eginez. Bien bitartean, bere ibilbide artistikoaren hasierako espirituari fidel, behin eta berriro aldatu zuen bere estiloa. Artea sentsualitatea sakontzeko bide gisa hartuz, adimenaren artea ukatuz, eta eskura dagoen edozein teknika artistiko baliatuz, bere obra egungo artearen joera estetiko guztien artean mugitzen da etenik gabe, figuraziotik abstrakziora, arte kontzeptualetik pintura espresionistara, eta poparen, surrealismoaren edo errealismo fotografikoaren bitartekoak ere baliatzen ditu.\nTeknikari dagokionez, era guztietako euskarrietan lan egin du, tradizionaletan eta berrietan; pneumatikoak edo fotokopiak erabili izan ditu."}
{"id": "270610", "revid": "512", "url": "https://eu.wikipedia.org/wiki?curid=270610", "title": "Els Joglars", "text": "Els Joglars katalan antzerki-talde independentea da.\nMimoen talde klasiko gisa sortu zuten 1963an, baina urte gutxiren buruan hitza ere erantsiz joan ziren. Sortu zenetik Albert Boadella izan du zuzendari. 80ko hamarraldiaz geroztik, Espainiako antzerki-taldeen ereduetako bat bihurtu da. Taldearen ezaugarririk nabarmenenak, alde batetik, umore kritiko, lotsagabe eta adeigabea, eta bestetik, espazio-denbora aukeren bilaketa etengabea (italiar erara) dira.\nFrankismoaren garaian, katalanez mintzatu ezin zirenez, zentsura ekiditeko antzezteko bide berriak asmatu behar izan zituzten: 70eko hamarraldira arte antzerki mutuak egin zituzten, baina berritzaileak, aurrerakoiak eta oso barregarriak zirenez, mimo klasikoen mugak gainditu zituzten. 1974an bi hizkuntzatan antzezten hasi ziren, katalanez eta gaztelaniaz. Garai hartan antzeztu zuten beren obra nagusietako bat: \"Alias Serrallonga\". Baina lehenago ere eginak zituzten ehunka antzezlan Espainian eta Espainiatik kanpo: \"Mimodramas\" (1963), \"L\u00b4art del mim\" (1964), \"Deixebles del silenci y pantomimes de Music-Hall\" (1965), \"Mimetismes\" (1966), \"Calidoscopi\" (1967), \"El diari\" (1968), \"El joc\" (1970), \"Cruel urbis\" (1972) eta \"Marid\u00f3us\" (1973).\n1977an taldea epaitu eta kondenatu egin zuten, \"La torna\" antzezlanean preso politiko baten hilketaren parodia egiteagatik; ondorioz, bertako kideek atzerriratu egin behar izan zuten. Haietako batzuek, Albert Boadella zuzendari zutela, M-7 Catal\u00f3nia eratu zuten Frantzian.\nEspainiako trantsizio-garaian Kataluniara itzuli, eta Bartzelona inguruko herri batean finkatu ziren. Harrezkero, lan nabarmen, ironiko eta poetikoak antzeztuz aritu dira etengabe: \"Bye bye Beethoven\" (1987), \"Yo tengo un t\u00edo en Am\u00e9rica\" (1991), \"Ubu president\" (1995), \"La Trilog\u00eda\" (2011) eta \"2036 Omena-G\" (2010), besteak beste."}
{"id": "270611", "revid": "2048", "url": "https://eu.wikipedia.org/wiki?curid=270611", "title": "Francisco Rodr\u00edguez Adrados", "text": "Francisco Rodr\u00edguez Adrados (Salamanca, 1922ko martxoaren 29a - Madril, 2020ko uztailaren 21a) espainiar hizkuntzalaria, helenista eta akademikoa izan zen. Salamancako Unibertsitatean eskuratu zuen Filologia Klasikoko lizentzia, 1944an, eta handik bi urtera lortu zuen doktoregoa Madrilgo Unibertsitate Konplutentsean. Katedradun izan zen Bartzelonako Unibertsitatean (1951) eta Madrilgo Konplutentsean (1952). Hainbat egile klasikoren lanak itzuli zituen (Tuzidides, Eskilo, Aristofanes eta Sofoklesenak adibidez), eta \"Historia de la f\u00e1bula greco-latina\" lan handiaren zenbait ale idatzi zituen.\n1956an, \"Em\u00e9rita\" aldizkariko zuzendari izendatu zuten, eta \"Espa\u00f1ola de Ling\u00fc\u00edstica\"koa 1970ean. Beste zenbait erakundetan izandako karguez gainera, Sociedad Espa\u00f1ola de Estudios Cl\u00e1sicos elkartearen lehendakaria izan zen 1985az gero, eta erakunde horretatik lan eskerga egin zuen grekoa eta latina Espainiako irakaskuntza-planetatik desager ez daitezen. 1986an Consejo Superior de Investigaciones Cient\u00edficas (CSIC) erakundearen lankide gisa, greko klasikoaren eta Erdi Arokoaren hiztegi bat prestatzen diharduen lantaldearen zuzendari izendatu zuten. Real Academia Espa\u00f1olako kidea zen (1990) eta baita Atenaskoarena ere, ikerketa klasikoen alorrean egindako lanari esker.\nSariei dagokienez, Espainiako Itzulpen Sari Nazionala irabazi zuen 1963an \"Diccionario griego-espa\u00f1ol\" lanarengatik. Hogeita hamar liburutik gora eman zituen argitara, antzinako Greziako literatura eta hizkuntzalaritzari buruzkoak, hizkuntzalaritza indoeuroparrari buruzkoak eta hizkuntzalaritza orokorrari buruzkoak. Aipagarriak dira, besteak beste: \"Evoluci\u00f3n y estructura del verbo indoeuropeo\" (1963, \"Aditz indoeuroparraren bilakaera eta egitura\"); \"Fiesta, comedia y tragedia\" (1983, \"Festa, komedia, tragedia\"); \"La democracia ateniense\" (1988, \"Atenasko demokrazia\"); eta \"La historia de la lengua griega\" (1999, \"Grekoaren historia\").\nSociedad Espa\u00f1ola de Estudios Cl\u00e1sicos elkarteko presidente eta katedradun emeritu zen, eta baita Sociedad Espa\u00f1ola de Ling\u00fc\u00edsticako presidente ere."}
{"id": "270612", "revid": "2048", "url": "https://eu.wikipedia.org/wiki?curid=270612", "title": "Felipe Ruiz Mart\u00edn", "text": "Felipe Ruiz Mart\u00edn (Palacios de Campos, Valladolid, Espainia, 1915 - Madril, Espainia, 2004ko urtarrilaren 27a) historialaria izan zen.\nBizitza.\nValladolideko Unibertsitatean egin zituen Historiako ikasketak 1931 eta 1935 bitartean, eta doktoregoko sari berezia eskuratu zuen. 1941ean, katedra eskuratu zuen. 1961ean, Ekonomiaren Historiako Espainiako lehenengo katedradun izendatu zuten.\nIkerketa-lanei dagokienez, historia politikoaz eta bereziki nazioarteko harremanez jardun zuen. 1950eko hamarraldiaz gero hasi zen, halaber, Ekonomiaren Historia lantzen; izan ere, Ruizek Gaztelako XVI. eta XVII. mendeetako ekonomiaren azterketa sakona egin zuen. Laguntza handia eman zioten zeregin horretan Fernand Braudelek eta Parisko Ikerketa Zientifikoetako Zentro Nazionalean jardun izanak. Ikasketa haien eraginez idatzi zituen, esaterako, \"Les alumes espagnols, index de la conjunture \u00e9conomique de l\u00b4Europe au XVIeme si\u00e8cle\" (1960) eta \"Lettres marchandes \u00e9chang\u00e9es entre Florence et Medina del Campo\" (1965) gutunak, 1990ean \"Peque\u00f1o capitalismo, gran capitalismo: Sim\u00f3n Ruiz y sus negocios en Florencia\" lanarekin osatuak.\nBaina aipagarriak ditu, era berean, \"La poblaci\u00f3n espa\u00f1ola al comienzo de los tiempos modernos\" (1967), \"El Banco de Espa\u00f1a: una historia econ\u00f3mica\" (1970), \"Los destinos de la plata americana, siglos XVI y XVII\" (1990), etab. \"La proyecci\u00f3n europea de la monarqu\u00eda hisp\u00e1nica\" (1996) talde-lana zuzendu zuen halaber, eta \"Historia econ\u00f3mica\" (1976) gidaliburua eman zuen argitara.\nNekazaritzari eta artzaintzari buruzko ikerketak ere egin zituen, eta laguntza handikoa izan da haren lana antzinako zenbait termino ekonomikoren esanahia ezagutzeko. Baina haren ekarpen nagusia Gaztela modernoko XV-XVIII. mende-bitarteko ekonomiaren historiaren aldiak bereiztea eta kronologiaren berrantolaketa egitea izan da.\n1989an honoris causa doktore izendatu zuen Euskal Herriko Unibertsitateak."}
{"id": "270614", "revid": "512", "url": "https://eu.wikipedia.org/wiki?curid=270614", "title": "Ernesto Samper", "text": "Ernesto Samper Pizano (Bogota, Kolonbia, 1950eko abuztuaren 3a) kolonbiar politikaria da. Errepublikako lehendakaria izan zen 1994tik 1998ra bitartean.\nBiografia.\nEkonomiako lizentziadun egin zen 1972an, eta zuzenbidekoa 1973an. Graduatu ondorengo ikasketak Columbiako Unibertsitatean (New York) egin zituen, 1979an. Bogotako Unibertsitatean bilakaera ekonomikoko irakasle izan zen (1974-1989). 1982an Alderdi Liberaleko idazkari nagusi izendatu zuten, eta handik bi urtera, Cundinamarca barrutiko diputatu izan zen. Aldi berean, Bogotako zinegotzi ere izan zen.\n1987an Alderdi Liberaleko presidente hautatu zuten, eta handik bi urtera, atentatu bat izan zuen. Samperren hautagai-zerrenda galtzaile irten zen bere alderdi bereko C\u00e9sar Gaviriarenaren aurrean. Dena dela, presidente berriak Ekonomiaren Bilakaerarako ministro hautatu zuen. Hala ere, hurrengo urtean, kargua utzi, eta Espainiako enbaxadore izendatu zuten (1991-1993).\n1993an Errepublikako lehendakari izateko hautagai izan zen, eta irabazi egin zituen hauteskundeak, Andr\u00e9s Pastrana kontserbadoreari aurrea harturik. Azken horrek Samper salatu zuen, Caliko narkotrafikatzaile-taldearen eskutik dirua hartu izanaz. Salaketa ugari eta Errepublikako fiskal orokorraren ikerketak egon ziren, eta \"8.000 auzia\" esan zena hasi zen. Auzi horren ondorioz, hainbat parlamentario eta politikarik zigorrak izan zituzten. Samperrek Caliko narkotrafikatzaileen buruak atxilotzea lortu zuen. Konstituzioaren erreforma bultzatu zuen, eta Kongresuak onartzea lortu zuen 1997an. Samperren agintaldian Kolonbiak krisi instituzional larrienetako bat jasan zuen. Gerrillen boterea indartu egin zen, eta baita paramilitarrena ere, milaka familiak bere lurrak utzi behar izan zituzten.\n1998ko hauteskundeetan Andr\u00e9s Pastrana kontserbadoreak hartu zuen presidente-kargua."}
{"id": "270615", "revid": "512", "url": "https://eu.wikipedia.org/wiki?curid=270615", "title": "Roberto D'Aubuisson", "text": "Roberto D'Aubuisson Arrieta (Santa Tecla, 1943ko abuztuaren\u202f23a - San Salvador, 1992ko otsailaren\u202f20a) salvadortar militarra eta politikaria izan zen, Alianza Republicana Nacionalista alderdiaren sortzaile eta lehen buruzagia. EL Salvadorko Egiaren Batzordearen arabera, \u00d3scar Romeroren hilketa agindu zuen.\nBizitza.\nFrantses etorkinen familia batean jaio zen, eta jesuitekin egin zituen lehen ikasketak. Eskola militarrean ibili zen gero, eta, handik atera zenean, Guardia Nazionalean sartu zen. Washingtongo Nazioarteko Polizia Akademian ere egin zituen ikasketak, Guardia Nazionaleko agente sekretu izan aurretik, eta presidentearen segurtasun-agentziako zuzendariorde izan zen, geroago.\nGudarosteko erreformistek Carlos Humberto Romero jeneralaren gobernua eraitsi zutenean, kafearen oligarkiak (lurrak banatzearen eta politika-erreformen aurka) D'Aubuissoni agindu zion alderdi politiko berri bat antola zezan. 1979an gudarostetik bota zuten, eskuin-muturreko jarduera terroristetan eta estatu-kolpe ahaleginetan aritu izanaren fama irabazi ondoren. El Salvadorko Gerra Zibilean (1979-1992) 75.000 giza hilketa baino gehiago eragin zituzten Heriotza Eskuadroien antolatzaile nagusia izan zen, eta uste da, bera zegoela 1980ko Oscar Romero artzapezpikuaren hilketaren atzean ere.\nAstinaldi haren ondoren, D'Aubuisson Guatemalan babestu zen, baina Alianza Republicana Nacionalista (ARENA) izeneko eskuineko koalizioa antolatu ondoren, El Salvadorrera itzuli zen, eta Asamblea Constituyente delakoaren lehendakari izan zen 1982an eta 1983an. 1984ko hauteskundeak Alderdi Kristau Demokratako Jos\u00e9 Napole\u00f3n Duartek irabazi zituen. 1989an, ordea, ARENAko hautagaia, Alfredo Cristiani, atera zen lehendakari. D'Aubuissonek ahaleginak egin zituen Cristianik eta ezkerreko gerrillariek Gerra Zibila amaitzeko hasitako negoziazioak eragozten, baina ez zuen lortu. 1992ko otsailean hil zen D'Aubuisson, hestegorriko minbiziaren kariaz, su-etena sinatu baino bost aste lehenago."}
{"id": "270616", "revid": "42829", "url": "https://eu.wikipedia.org/wiki?curid=270616", "title": "Francisco Jim\u00e9nez de Cisneros", "text": "Francisco Jim\u00e9nez de Cisneros edo Cisneros kardinala (Torrelaguna, Madril, Espainia, 1436 - Roa, Burgos, Espainia, 1517ko azaroaren 8a) espainiar elizgizona eta politikaria izan zen.\nBiografia.\nFamilia handiki batean sortu zen. Alcala de Henaresen eta Salamancan egin zituen apaiz-ikasketak. Frantziskotar ordenatu, eta ordena horretako herrialde-burua (1494), Toledoko artzapezpikua (1495), kardinala eta Gaztelako Inkisidore Nagusia (1507) izan zen. Fernando Katolikoa erregea hil zenean, Aragoiko erregeorde egin zuten, 1516. urtean.\nBerrikuntza handiak bultzatu zituen monasterio eta erlijio-ordenetan eta, erlijio-jendearen ezjakintasuna zuzentzeko, Alcala de Henaresko Unibertsitatea sortu zuen (1498); teologiaren, grekoaren eta hebreeraren irakaskuntza indartu zituen han (Salamancatik eta Paristik ekarri zituen irakasleak). Bibliaren argitalpen berri bat agindu zuen (Alcalako \"Biblia Pol\u00edglota Complutense\").\n1499tik aurrera, gogor jokatu zuen islamiarren aurka; Granadako eta Alpujarretako matxinadak gupidarik gabe zapaldu zituen (1502an arabiar guztiak kristautu egin behar zutela agintzen zuen errege-pragmatika eman zuen). Estatu-gizon nagusi bihurtu zen Elisabet Katolikoa erregina hil ondoren (1504). 1507tik aurrera, Ipar Afrika konkistatzeko ahaleginak egin zituen, Espainiako Inperioa Mediterraneo aldera zabaldu nahi izan zuen Fernando Katolikoaren gogoaren aurka. Espainiako Inperio katolikoaren babesle porrokatua zelarik, Nafarroaren burujabetasunaren aurkako erasoen alde azaldu zen, eta Ipar Afrikaren konkistari ekin zion, Bizargorri berbereak hutsean utziko zuen saioa gertatu bazen ere. 1516an Fernando erregea hil eta, erregeorde gisa, gogor zapaldu zuen Nafarroako erregea Joanes III.a Nafarroakoa Iru\u00f1era itzultzeko ahalegina. Cisneros kardinala 1517an hil zen, Karlos I.a Espainiako errege berria Espainiara etorri eta berehala."}
{"id": "270617", "revid": "46380", "url": "https://eu.wikipedia.org/wiki?curid=270617", "title": "Ren\u00e9 Huyghe", "text": "Ren\u00e9 Huyghe (Arras, 1906ko maiatzaren 3a - Paris, 1997ko otsailaren 5a) frantses arte-historialaria izan zen.\nArtearen historia eta letrak ikasi ondoren, 1930ean kontserbadore gisa hasi zen lanean, Louvreko Museoan. 1937tik 1951ra bitartean, Louvreko pintura-saileko kontserbadore-buru izan zen, eta museoaren ikerketa- eta dokumentazio-zerbitzua sortu zuen. Garai hartan, Louvreko Eskolako irakasle izan zen, erakusketa ugari antolatu zituen, bai Parisen eta bai atzerrian, eta Frantziako museoetako pinturak zaharberritzeko zerbitzua sortzen lagundu zuen. 1950etik aurrera, Coll\u00e8ge de Franceko irakasle izan zen, arte plastikoen psikologiako katedran. 1960an Frantziako Akademian sartu zen, Robert Kempen lekuan. 1966an Europako Erasmo saria jaso zuen bere lanagatik. 1974tik aurrera, Frantziako Institutuaren Parisko Jacquemard-Andr\u00e9 museoaren zuzendari izan zen, eta hamar urtez, Venezia zaintzeko nazioarteko adituen batzordearen lehendakari. Asko idatzi zuen antzinako artearen eta arte modernoaren historiari buruz, pinturari buruz, batik bat, esate baterako, \"Histoire de l\u00b4art contemporain\" (1935, \"Gaur egungo artearen historia\", arte modernoari buruzko lehen nazioarteko historia); baina, baita formen bizitza eta artearen funtzioari buruz ere. Azterlan horietan, historia eta estetikaren metodoak erabiltzeaz gainera, soziologia eta psikologia ere kontuan izan zituen. \"Dialogue avec le visible\" (1955, \"Ikusgaiarekin hizketan\") liburuan, esate baterako, mendebaldeko zibilizazioan, irudiaren zibilizazioan, ikusmenak duen lehentasuna nabarmentzen du, eta, hortik abiatuta, artelanaren irakurketa berri bat finkatzen du. Beste lan batzuk: \"Formes et forces\" (1971, \"Forma eta indarra\"), \"L\u00b4Art et l\u00b4homme\" (1958-1961, \"Artea eta gizona\"), \"L\u00b4Art et le monde moderne\" (1070, \"Artea eta mundu modernoa\")."}
{"id": "270618", "revid": "336", "url": "https://eu.wikipedia.org/wiki?curid=270618", "title": "Edward Sapir", "text": "Edward Sapir (Lauenburg, Pomerania, 1884ko urtarrilaren 26a - New Haven, Connecticut, 1939ko otsailaren 4a) Estatu Batuetako hizkuntzalari eta antropologoa izan zen. Estatu Batuetako hizkuntzalari eta antropologo ospetsuenetako bat izan zen, bere garaian.\nIpar Amerikako antzinako hizkuntzak aztertu zituen, bereziki; kulturaren eta hizkuntzaren arteko harremanez ere arduratu zen, eta estrukturalismoaren aitzindari izan zen Estatu Batuetan. Alemaniako familia judu batean sortu zen, eta bost urte zituela joan zen Estatu Batuetara familiarekin batera. Columbia Unibertsitatean egin zituen hizkuntzalaritza eta antropologiako ikasketak, Franz Boasekin. 1910etik 1925era bitartean, Kanadako National Museum erakundeko antropologiako arduradun nagusia izan zen; amerindiarren hizkuntzei buruzko lan sakonak egin zituen urte haietan, eta hizkuntzalaritzaren zientzian eta teorian ere aurrerapen handiak egin zituen.\n1921. urtean idatzi zuen saiakera-liburu garrantzitsuena, \"Language\" (\"Hizkuntza\"). Obra horretan, hizkuntzalaritza sinkronikoaren garrantzia azpimarratzen zuen, estrukturalisten modura, baina garrantzi handia eman zien, halaber, alde batetik, antropologiari (\"ethnolinguistics\" edo etnologian oinarrituriko hizkuntzalaritza sortu zuen Sapirrek) eta, bestetik, lexikologiari eta semantikari. Teoriaren arazo formalez ere arduratu zen, eta 1925ean fonemaren azalpen bat egin zuen, Pragako Eskolako hizkuntzalarien lanetatik abiatu gabe. Semantikako irizpideetatik abiatuz, munduko hizkuntzen tipologia bereziak aztertu zituen, eta sintaxiaren alorrean, Zellig Harrisen eta Noam Chomskyren lanen aitzindaritzat hartua da."}
{"id": "270619", "revid": "46380", "url": "https://eu.wikipedia.org/wiki?curid=270619", "title": "Jean Langlais", "text": "Jean Langlais (La Fontenelle, Ille eta Vilaine, Frantzia, 1907ko otsailaren 15a - Paris, 1991ko maiatzaren 8a) frantses musikagilea eta organista izan zen.\nBiografia.\nHamar urte zituela itsu gelditu zen. 1917an Gazte Itsuen Institutu Nazionalean sartu zen, eta han organoa (Andr\u00e9 Marchalekin) eta biolina ikasi zituen. 1927an Parisko Kontserbatorioan onartu zuten, eta han, irakasle izan zituen Marcel Dupr\u00e9 organoan, No\u00ebl Gallon kontrapuntuan, eta Paul Dukas konposizioan. 1939. urtera arte, bestalde, inprobisazioa ikasi zuen.\nOrganista gisa Parisko Saint-Pierre-de-Montrougen egin zuen debuta. Ondoren, Parisko Sainte-Clotilde basilikan Ermend-Bonnalen ondorengo izan zen. Tresna horrekin lortu zuen Langlaisek, hain zuzen ere, bere karreran goreneko maila.\nHainbat bira egin zituen munduan zehar, Estatu Batuetan, batez ere. Irakasle izan zen Gazte Itsuen Institutu Nazionalean (1930-1968), eta Schola Cantorumen (1961-1976). 1988an erretiratu zen, Londresko Royal Festival Hallen errezital bat eskaini ondoren.\nObrak.\nLanglais inprobisatzaile handia izan zen, eta maisutasun handiz egokitzen zizkion obrak jo behar zituen testuinguruari. Gregoriotar ondarearen alde egin zuen, liturgia berriaren kaskarkeria irizten zionaren aurrean. Horren isla da organorako idatzi zuen \"Sinesmenerako erregua\" (1970) lana. Kantatak, dozena bat meza (\"Meza nagusia\", 1949; \"Missa Salve Regina\", 1954), moteteak eta ganberako musika idatzi zituen. Hala ere, organorako idatzi zituen lanek eman zioten musikagile-ospea: \"Hiru poema ebanjeliko \"(1932), \"Bederatzi pieza\" (1941-1942), hiru sinfonia (1942,1977 eta 1979), hiru kontzertu organo eta orkestrarako (1949, 1961 et 1971), \"Frescobaldiri omenaldia\" (1951), \"American Suite\" (1959). Horrez gainera, oratorio bat osatu zuen, \"Pasioa\" (1957), eta suite bat biolontxelo eta orkestrarako (1936)."}
{"id": "270621", "revid": "2048", "url": "https://eu.wikipedia.org/wiki?curid=270621", "title": "Nafarroako Diputazioa", "text": "Nafarroako Diputazioa 1501ean eratu zen. Aristokraziako, elizako eta merindadeetako ordezkariek osatzen zuten. Nafarroako diputatu edo ahaldunak zergak biltzen zituzten errege-gizonak ziren jatorriz (XV. mendea). Diputazioaren helburua foruak begiratzea eta errege-gobernuaren antolamendu berria bideratzea zen.\nGaztelako koroaren mendean geratu ondoren, Nafarroa Garaiko Gorteek diputazioa, edo ahaldunez (bina ordezkari) osaturiko erakundea, sortzea erabaki zuten: Nafarroako Erresumako Diputazioa (1576). 1642an, zazpi diputatu izatea erabaki zuten: bat elizarena, bi militar, bi Iru\u00f1eak jarriak eta beste bi merindadeek, txandaka, aukeratutakoak. 1678an, herriek merindadeetako ordezkariak hiriburuetako ordezkari zuzenak ez izatea erdietsi zuten, eta honela osatu zen Diputazioa: diputatu bat elizaren aldetik (ordenetako abadeak ziren, txandaka, eta boto bat zuten); aitoren semeetako bi diputatu militar (bi boto); bi diputatu herrien aldetik (boto bat); eta bi diputatu Iru\u00f1eak aukeratuak (boto bat).\nNafarroako Diputazioak foruak eta legeak zaintzen zituen, herritartasuna eman ziezaiekeen atzerritarrei, justizia-arazoak bere gain zituen, mendi, bide eta herri lanak eta hezkuntza zituen ardurapeko, eta Espainiako erregearen edozein agindu onartzeko nahiz gaitzesteko ahalmena zuen. Diputazioak Gorteen aurrean azaldu behar zituen beti hartutako erabakiak eta asmo guztiak.\n1841eko Foruak Eraldatzeko Legea delakoaren ondorioz, galdu egin ziren betiko Nafarroako Gorteak, Erresumako Diputazioa eta epaitegi bereziak, eta Nafarroa Probintziako Diputazioa sortu zen. Erabaki horren ondoren, arras murriztu ziren Nafarroak zituen eskubideak. Egungo Nafarroako Gobernua, 1982 arte Diputazioa, 1841eko aipatu legea oinarritzat hartzen duen Foruaren Hobekuntzarako Legearen arabera egituratua dago."}
{"id": "270622", "revid": "90204", "url": "https://eu.wikipedia.org/wiki?curid=270622", "title": "Reiner Kunze", "text": "Reiner Kunze (Oelsnitz, Erzgebirge, Alemania, 1933ko abuztuaren 16a) alemanezko idazlea eta itzultzailea da.\nBizitza.\nMeatzari baten semea, hamasei urterekin Alemaniako Batasun Sozialistako (alemanez, Sozialistische Einheitspartei Deutschlands) kide egin zen. 1951-1955 urte-bitartean Kazetaritza, Filosofia, Literatura, Musika eta Artearen Historiako ikasketak egin zituen. Ikasketak bukatuta, unibertsitatean eskolak eman zituen, eta garai hartan zalantzan jartzen hasi zen estatu sozialista. Salaketak jartzeko eta iraultzaren aurkako ekintzetan parte hartzeko deia egin zuen, eta horrek guztiak krisi fisiko-psikiko sakona eragin zion. Gauzak horrela, makinaria astuneko industria baten urtzaile laguntzaile hasi zen.\n1961-1962 urteetan sarritan bidaiatu zuen Txekoslovakiara, eta han ezagutu zuen Kunzeren bigarren emazte izango zen Elisabeth Littnerova txekiar sendagilea, txekiar poesiaren alemanerako itzultzaile bikainenetako bat bihurtuko zena. Varsoviako Ituneko gudarosteak Txekoslovakian sartu zirenean, alderdia utzi zuen. Horren ondorioz, haren izena zikintzen saiatu ziren, eta estatuaren etsai deklaratu zuten. Handik aurrera haren testuak Alemaniako Errepublika Federalean baizik ez ziren argitaratu: \"Sensible Wege\" (1969, \"Bide sentiberak\"); \"Der L\u00f6we Leopold\" (1970, \"Leopoldo lehoia\"). Denboraldi luzean debekatuta egon ondoren, berriro argitaratzeko baimena eman zioten Alemaniako Errepublika Demokratikoan. 1973an poema-bilduma bat argitaratu zuen: \"Brief mit dem blauen Siegel\" (\"Gutuna zigilu urdinarekin\").\nBaina handik hiru urtera \"Die wunderbaren Jahre\" (1973, \"Urte zoragarriak\") argitaratu zuenean \u2014liburua Alemaniako Errepublika Demokratikoaren (AED) kritika zorrotza da, gazteei zuzendua\u2014 AEDko Idazle Elkartetik bota zuten. Handik gutxira, AEDtik alde egin behar izan zuen.\nHaren beste lan batzuk: \"V\u00f6gel \u00fcber dem Tau\" (1959, \"Hegaztiak ihintzetan\"); \"Aber die Nachtigall jubelt\" (1962, \"Baina erresi\u00f1ola pozten da\")."}
{"id": "270623", "revid": "336", "url": "https://eu.wikipedia.org/wiki?curid=270623", "title": "Richard Rogers", "text": "Richard Rogers, Rogers of Riverside baroia (Florentzia, 1933ko uztailaren 23a - Londres, 2021eko abenduaren 18a) britainiar arkitektoa izan zen, jatorriz italiarra.\nLondresen hasi zen Arkitekturako ikasketak egiten, eta Arkitektoen Elkargoaren Akademian eta Yaleko Unibertsitatean ikasi zuen. Irakasle izan zen Cambridgen, Yalen, Princetonen eta beste hainbat unibertsitatetan. Team 4 taldeko sortzaile eta bazkide (1963-1968) izan zen, eta ondoren Renzo Pianorekin lanean jardun zuen Parisko Pompidou Zentrorako lehiaketa prestatzen (1971). 1960ko hamarraldiaren amaieran plastikozko eraztunez osaturiko etxe malgu arin baten proiektua prestatu zuen bere emaztearekin batera, eta 1971n gauzatu zuen hura, \"Zip-up\" izenarekin. Pianorekiko elkarlanaren ondoren (1977) bere estudioa sortu eta industria eraikin bikainak egin zituen (Newport Swenteko Inmos Microprocessor Factory, Galesen; PA Technology Cambridge Laboratory, Cambridgen). Bere obretan teknologiaren eta eraikina makina bat bailitzan adierazten duen ikuspegiaren aldeko zaletasuna nabarmentzen da. Hain zuzen ere, goi-mailako teknologia (\"High Technology\") izenaz ezagutzen den joeraren sortzaileetakoa izan zen Rogers, eta bera da nazioartean ospea lortu zuten britainiar arkitekto bakarretakoa. Oro har, \"jendearentzako eraikinak\", eraikin funtzionalak osatu ditu, eta malgutasunez jokatu du, adibidez Londresko Lloyd`s eraikinaren proiektuan (1986). Aipagarriak ditu, orobat, Londresko Reuters eta Channel 4, Gizakiaren Eskubideen Gortea, Estrasburgon, Marseillako aireportuaren zabaltze-lanak, zenbait bulego-etxe Alemanian eta Japonian, eta Berlin eta Londresko South Bank Centreren egoitzen planoak. Azkenaldiko lanetan, Madrilgo Barajas aireportuko hirugarren terminalerako Antonio Lamelaren estudioarekin egindako elkarlana du azpimarratzekoa."}
{"id": "270624", "revid": "46380", "url": "https://eu.wikipedia.org/wiki?curid=270624", "title": "Jorge Sempr\u00fan", "text": "Jorge Sempr\u00fan Maura (Madril, Espainia, 1923ko abenduaren 10a - Paris, Frantzia, 2011ko ekainaren 7a) espainiar idazlea, politikaria eta gidoi-idazlea zen.\nBiografia.\nFrantziara erbesteratu zen Espainiako Gerra Zibila amaitu zenean eta Erresistentzian borrokatu zen nazismoaren aurka. Buchenwaldeko kontzentrazio-esparrutik aske geratu zenean Espainiako Alderdi Komunistako kide egin zen, baina 1964an Alderditik bota zuten.\nEspainiako historiari buruzko kontakizun-liburuak idatzi zituen, gazteleraz eta frantsesez: \"Le grand voyage\" (1963, \"Bidaia handia\"); \"La deuxi\u00e8me mort de Ram\u00f3n Mercader\" (1969, \"Ram\u00f3n Mercaderen bigarren heriotza\"); \"Autobiograf\u00eda de Federico S\u00e1nchez\" (1977, \"Federico S\u00e1nchez-en autobiografia\"); \"L\u00b4algarabie\" (1981, \"Zarata\"); \"La monta\u00f1a blanca\" (1986, \"Mendi zuria\"); eta \"Netchaiev ha vuelto\" (1987, \"Itzuli da Netchaiev\").\nResnais, Costa-Gavras, Losey eta beste zinema-zuzendarientzako gidoiak idatzi zituen: \"Stavisky\" (1974); \"Z\" (1968); eta \"Les routes du sud\" (1978, \"Hegoaldeko bideak\"). 1973. urtean, bestalde, \"Les deux m\u00e9moires\" (\"Bi gogoak\") filma zuzendu zuen; gidoia ere berak idatzia zen.\n1988-1991 urteetan Espainiako Kultura ministro izan zen. Ministerioa utzita, 1991n, \"Federico S\u00e1nchez vous salue bien\" (\"Federico S\u00e1nchezek agur esaten dizue\") argitaratu zuen, frantsesez, besteak beste, europar ezkerraren arazoen gaineko hausnarketa. 1994an, \"L\u00b4\u00e9criture ou la vie\" kaleratu zuen, Frantzian arrakasta handia izan zuena. 1995ean bere lehen antzezlana estreinatu zuen, Alemanian, \"Ama zurbila, ahizpa samurra\", nazismoaren eta komunismoaren kritika. \"Acci\u00f3n Internacional contra el Hambre\" (AICF, gosearen kontrako gobernuz kanpoko erakundea) erakundearen espainiar sailaren lehendakaria izan zen, eta Literaturako eskolak eman zituen Bartzelonako Pompeu Fabra Unibertsitatean.\nSari asko jaso zituen, Espainian eta Frantzian gehienbat. 1994an, alemaniar liburugileen Bakearen saria eskuratu zuen, Alemaniako garrantzitsueneko bat. 2008an, Espainiako Kultura ministerioak emandako Arte Ederretako Merituaren Urrezko Domina jaso zuen."}
{"id": "270625", "revid": "141729", "url": "https://eu.wikipedia.org/wiki?curid=270625", "title": "El\u00edas Torres Tur", "text": "Elies Torres Tur (Eivissa, 1944) Balearretan jaiotako arkitektoa da. Bartzelonan egin zituen ikasketak. 1968an eskolak ematen hasi zen ikasketak egin zituen lekuan bertan, Escola T\u00e8cnica Superior d'Arquitectura de Barcelona (ETSAB) (Bartzelonako Arkitekturako Goi Eskola Teknikoa) delakoan, 1978ra arte. 1973-1977 urte-bitartean Eivissako elizbarrutiko arkitekto-kargua izan zuen. 1979tik aurrera paisaiaren arkitektura eta marrazketa-eskolak ematen hasi zen Bartzelonako Unibertsitatean. Bestalde, UCLA Unibertsitatetik (University of California, Los Angeles) eta Harvardeko Unibertsitatetik (Massachusetts) deitu izan zuten ikastaroak emateko. Lehen unibertsitatetik 1977an, 1981ean eta 1984an; eta bigarrenetik, 1987-1988 urteetan.\n1980an, \"Eivissa eta Formenterako Arkitektura Gida\" idatzi eta argitaratu zuen. 1969tik aurrera, Jos\u00e9 Antonio Mart\u00ednez Lape\u00f1a arkitektoarekin batera lan egin zuen eta bien arteko elkarlanak oso emaitza onak eman zituen. Aipagarriak dira, beste obra askoren artean, \"Mora d'Ebreko Erietxea\" eta \"Bartzelonako Olinpiar Hiriko etxebizitzak\". Liburu asko idatzi ditu, nazioarteko arkitektura-sari askotako epaimahaiko izan da, eta hitzaldiak eman eta erakusketa askotan parte hartu du Europan, Estatu Batuetan eta Japonian.\nTorres eta Lape\u00f1aren obran nabarmena da Espainiako Mediterraneo aldeko arkitekturaren eragina. Pintura, eskultura eta izadia dituzte inspirazio-iturri nagusiak. Haren obran bi motatako lanak bereiz daitezke: lan batzuk pertsonalak eta adierazkorrak dira (adibidez, L'Hospitaleteko elizaren berrikuntza, Eivissan, eta itsasertzeko pasealekua eta gotorlekuak, Palman), eta beste batzuk, berriz, arrazionalagoak eta kontrolatuagoak, prozesu normatibo eta geometrikoen bidez eraikiak, adibidez Canovellesko etxebizitzak (1977-1983); Gandesako Lehen Laguntzarako Zentroa (1983-1986); Mora de Ebroko Erietxea (1982-1988), eta Malagako ikasle-egoitza."}
{"id": "270626", "revid": "512", "url": "https://eu.wikipedia.org/wiki?curid=270626", "title": "Walter Jens", "text": "Walter Jens (Hanburgo, Alemania, 1923ko martxoaren 8a - T\u00fcbingen, 2013ko ekainaren 9a) alemaniar idazlea zen.\nBiografia.\nAleman Filologia eta hizkuntza klasikoak ikasi zituen, Hanburgon eta Friburgon, eta 1944an eskuratu zuen doktoregoa Sofoklesi buruzko tesi batekin. 1956an Filologia Klasikoko katedra atera zuen T\u00fcbingenen, eta 1963an Erretorikakoa.\n1976-1982 urte-bitartean Alemaniako PEN-Cluben lehendakari izan zen. Lessing saria (1968), Heinrich Heine saria (1981) eta Georg B\u00fcchner saria (1988) irabazi ditu, besteak beste. 1992az geroztik Berlingo Arteen Akademiako lehendakaria da.\nHasieran garrantzi handia izan zuen haren lanean Kafkaren, Hemingwayren eta Ernsten eraginak. Parabola-erako kontakizunetan, ikuspegi narratiboan, osagai surrealistetan eta estilo labur, zehatzean nabari zen eragin hori. \"Das Weisse Taschentuch\" (1947, \"Mukizapi zuria\") kontakizuna eta \"Nein - Die Welt der Angeklagten\" (1950, \"Ez - Salatuen mundua\") nobela, iragan nazionalsozialista gainditzeko gerraondoko saioen barruan kokatzen dira. George Orwellen \"1984\" nobelarekin antzekotasunak ditu bigarrenak. 1960ko hamarkadaren erdialdera telebistara jo zuen gehiago, \"Die Zeit\" egunkariarentzat telebista-kritika egiten zuelako, agian.\nTelebista-kritikak \"Fernsehen, Themen und Tabus. Momos 1963-1973\" (\"Telebista, gaiak eta tabuak. Momos 1963-1973\") liburuan daude jasota (Momos ezizenaz sinatzen zituen kritikak). Telebistarako gidoietan egungo gaiak Antzinate Klasikoaren kutsuaz horniturik berregiteko joera nabari zaio, esate baterako \"Die Verschw\u00f6rung\" (1966, \"Konjurazioa\") edota \"Der t\u00f6dliche Schlag\" (1974, \"Zartako hilkorra\") lanetan. Bere konpromiso politikoa eta jarrera bakezalea agerian utzi ditu \"Die rote Rosa\" (1966, \"Arrosa gorria\") eta \"Der Untergang\" (1983, \"Gainbehera\") idazlanetan. Autobiografia bat ere idatzi du, \"Der gelehrte Dichter\" (1991, \"Poeta ilustratua\")."}
{"id": "270627", "revid": "28807", "url": "https://eu.wikipedia.org/wiki?curid=270627", "title": "Walter Jemsch", "text": ""}
{"id": "270628", "revid": "512", "url": "https://eu.wikipedia.org/wiki?curid=270628", "title": "Ochotona alpina", "text": " \nOchotona alpina Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270629", "revid": "512", "url": "https://eu.wikipedia.org/wiki?curid=270629", "title": "Ralf Dahrendorf", "text": "Ralf Gustav Dahrendorf, Dahrendorf baroia, (Hanburgo, -Kolonia, ) filosofoa, soziologoa, politologoa eta politikoa izan zen.\nBiografia.\nGizarte gaztazkaren teoriaren fundatzailetako bat izan zen. 1947 eta 1952 urteen artean filosofia, filologia klasikoa eta soziologia ikasi zituen Hanburgon, 1952an doktoretza lortu zuelarik. Soziologo, filosofo eta politikaria zen. Filosofiako eta Filologiako ikasketak egin zituen Hanburgoko Unibertsitatean 1947-1952 urte-bitartean, eta 1952an amaitu zuen doktoregoa, Karl Marxi buruzko tesi batekin. Gero, Soziologia ikasi zuen Londresko \"London School of Economics\"en. Alemaniara itzulita, katedra lortu zuen Sarreko Unibertsitatean. Geroztik, irakasletzan aritu zen Hanburgoko, T\u00fcbingengo eta Konstantzako unibertsitateetan.\nIrakasle lanetan hasi zen: 1957an Hanburgoko unibertsitatean; 1960an Tubingako unibertsitatean; 1966an Konstantzan, 1969a arte. Europako komunitatearen sorkuntzarako egin zuen ekarpena nabarmen daiteke bere lanen artean. Gizarte post-kapitalistaren arazoak aztertzen dituen lan askoren sortzailea da. 1974 eta 1984 artean \"London School of Economics\"eko zuzendaria izan zen eta 1987 eta 1997 artean \"St. Anthony\u00b4s College\"n dekanoa izan zen Oxfordeko unibertsitatean. 1993an Elisabet II.a erreginak \"sir\" izendatu zuen, Darhendorf Clar Marketeko baroi titulua eman zion Westminster hirian. 2007an gizarte zientzien Asturiasko printzea saria jaso zuen.\nPolitikagintza.\nPolitikagintzari dagokionez, 1968-1969 bitartean, parlamentari izan zen Baden-W\u00fcrttembergeko Parlamentuan. 1968tik 1974ra, FDP (\"Freie Demokratische Partei\") edo Alderdi Demokratiko Askeko Bundesvorstand-eko kide izan zen Alemaniako Parlamentuan eta 1969-1979 bitartean Estatuko idazkari gisa lan egin zuen Kanpo Arazoetako ministerioan. 1970etik 1974ra Europako Erkidegoko (gaur egun, Europar Batasuna) batzordekide izan zen, eta data hartatik aurrera, hamar urtez, Londresko \"London School of Economics\" zuzendu zuen. 1987tik 1997 arte, Oxfordeko \"St. Anthony College\"ko zuzendari izan zen, Erresuma Batuan. Dahrendorf, batez ere, gizarte-aldaketen muinean egon ohi diren gatazka-prozesuez interesatu zen. Alemaniar soziologoaren arabera, gatazkak ezinbestekoak eta beharrezkoak dira gizarte-garapenerako, beraz, alferrikakoa da haiek desagerrarazten saiatzea; aldiz, soluzio arrazoizkoak eta emankorrak aurkitzeko modua egin behar da.\nTeoria.\nDahrendorfek landu zituen beste teoria batzuk nagusigoarena eta gizarte-rolarena izan dira, eta biak, gatazka bezalaxe, gertaera unibertsaltzat jotzen zituen. Haren argitalpenen artean aipatzekoak dira \"Soziale Klassen und Klassenkonflikt in der industriellen Gesellschaft\" (1959, \"Gizarte-klaseak eta beren gatazka gizarte industrialean\"); \"Homo sociologicus. Ein Versuch zur Geschichte, Bedeutung und Kritik der Kategorie der sozialen Rolle\" (1959); \"Gizartearen teoriari buruzko saiakerak\" (1968) eta \"Askatasun berria: bizirik irautea eta justizia mundu aldakor batean\".\nHogeitik gora \"honoris causa\" doktorego jaso zituen; besteak beste, Erresuma Batuko, Irlandako, Belgikako, Italiako eta Estatu Batuetako unibertsitateek emandakoak. 2007an, Gizarte Zientzietako Asturiasko Printzearen saria jaso zuen.\nDahrendorfek liberalismoaren defendatzaile bezala definitzen du bere burua, baina \u00f1abardura batzuekin. Baztertuen azpiklase deitzen duenarentzako neurri eraginkorrak hartu behar direla uste du, eta, estatuaren interbentzioaren gabeziez ohartarazten du, Halaber. Bere irakasle izan zen Karl Popperren eragina nabari zaio, batez ere, idealisten giza erakundeak eratzeko proposamenen aurka egiten zuenean, hobekuntzak bilatzeari ez utzi arren. Horregatik, bere argudiaketetan giza errealitatearen ikuspegi deskribatzailearen eragina antzeman daiteke.\nDahrendorf ez da iniziatiba publikoetaz fidatzen, horrek totalitarismo batera eraman dezakeelako gizartea. Ez dator bat ezkertiarren instituzionalismo moralizatzailearekin, ezta Anthony Giddensen hirugarren bidea liburu nahasketa zalantzagarriarekin. Gogor egiten du komunitarismoaren kontra: bere ustez, nazioaren gorespenean eta kulturaren partikularitatean bilakatzen baita. Baieztapen hau sinplista eta orokortzailea da behar bada, komunitaristen nazionalismoarekiko jarrerak beraien artean oso desberdinak baitira."}
{"id": "270630", "revid": "90204", "url": "https://eu.wikipedia.org/wiki?curid=270630", "title": "Giorgio Grassi", "text": "Giorgio Grassi (Milan, Italia, 1935eko urriaren 27a) arkitektoa da. Ikasketak amaituta, \"Casabella-Continuit\u00e1 \"aldizkarian hasi zen lanean, eta Milango eta Pescarako arkitektura-eskoletako irakasle izan zen gero. Sari asko irabazitakoa da: Valentziako Arkitekto Eskolaren Saria (1985) eta Heinrich Tessenow Medaille in Gold (Hanburgo, 1992), besteak beste.\nHaren etxeek ezaugarri jakin batzuk dituzte, Le Corbusier maisu handiaren eraginpeko ezaugarriak, dudarik gabe: konposizioen arrazionalismoa, ertz biziak, kuboaren erabilera, forma bakunak. Arrazionalismo hori nabaria da, adibidez, Chietiko ikasle-egoitzan (Italia, 1976), edota Saguntoko erromatar antzokia berritzeko eta birgaitzeko lan eztabaidagarrietan. Antzokia herriaren goiko partean dago, muino baten gainean. Leku hura itxuraldatzeko, Grassik forma garbiko fatxada bat eraiki zuen hondakinen aurrean. Ingurua erabat aldatu bazuen ere, ez zuen hautsi antzokiaren lekunea, bere obra berritzailea aurreko eraikuntzarekin adosten baita, hala kolorearen eta formaren bidez nola kontzeptuaren bidez.\nLekuari egokitzeko eta hura aldatzeko modu hori erakutsi zuen berriro Iseo aintzirako etxebizitza batean (Italia, 1962): etxe laukizuzena da, aintziraren ertzean zehar luzatzen dena, forma garbiekin berriro ere. 1985ean, X\u00e0tivako azoka berritzeko eta udal-museo bihurtzeko lanak egin zituen. X\u00e0tivako azoka zaharberritzeko ere aurreko eraikuntzaren estetika errespetatu zuen, baina antzinako forma historikoak errepikatu gabe. Haren azkeneko lanen artean, aipagarriak dira, Italiako Pabiloia (Giardini di Castello, Venezia, 1988); Portako Voltako Liburutegia (Milanen, 1990) ; Valentziako Campus Berriko Liburutegia (1990-1998); eta Carme de Abaixo Eskola Publikoa (Santiago, 1992-1994), besteak beste."}
{"id": "270631", "revid": "96586", "url": "https://eu.wikipedia.org/wiki?curid=270631", "title": "Ahmad Bahgat", "text": "Ahmad Bahgat (; Kairo, 1932ko azaroaren 15a - 2011ko abenduaren 11) Egiptoko idazle eta kazetaria izan zen.\nHaurtzaroan giro liskartsuan bizi izan zen, batez ere bere izaera asaldatzailea eskolako diziplinaren zorroztasunera egokitzeko izan zituen zailtasunengatik. Horrela, irakasleen eskutik jasotako zigorren oroitzapena duela azpimarratu izan du sarritan. Gaztetatik erakutsi zuen literaturarako zaletasuna, eta eragin handia izan zuen harengan Ingeles Literaturako irakasle zen Rashad Rushdi izeneko osabak. Aita ere Ingeleseko eta Historiako irakasle zuen. Bahgat kazetaritzaren bidez hasi zen literaturaren munduan murgiltzen, 1955ean. Egiptoko Irrati Telebistako buru eta editore nagusi gisa lan egin du, besteak beste, eta kazetaritzan ospe handia lortu du, bai egunkarietan eta bai irratian egindako lanagatik. Telebistarako zenbait gidoi ere idatzi ditu. Baina bereziki nabarmentzekoa da literaturaren alorrean egin duen lana, eleberri, oroitzapen-liburu eta erlijioari buruzko saiakerekin.\nOso idazle bitxia da. Ez du tresna modernorik erabiltzen idazteko, arkatzez idazten du, eta argi artifizialik gabe, argi artifizialak gizakiaren irudimena eta bisualizaziorako ahalmena mugatzen dituela baitio. Bere iritzian, bi eratako izakiak bereizten dira, bizitza bizitzeko sortuak batzuk, eta idazteko sortuak besteak, eta bere unerik atseginenak idazten igarotzen dituenak direla esan ohi du. Idazle sufia izaki, jainkoa gurtzeko kantuak abesten ditu. Baina oso satirikoa izanik, gizartearen gaixotasunak eta ahuleziak adierazten ere trebetasun bikaina erakutsi du. Idazlan aipagarria du \"Anbiya' Allah\" (\"Jainkoaren igarleak\") zeinetan adierazi baitzuen erlijioari buruz duen ikuspegia, eta nabarmendu baitzuen historiako gertaeren interpretazio garbia eta sinplea egiteko trebetasuna; eta orobat ditu aipagarriak \"Wagh Fil-Zeham\" (\"Aurpegi bat jendartean\"); \"Muzakkirat Zawg\" (\"Senar baten egunkaria\"); eta \"Qamis Youssef\" (\"Joseren alkandora\").\nArabiera hitz egiteaz gain, ingelesa eta frantsesa ere hitz egiten ditu."}
{"id": "270632", "revid": "119347", "url": "https://eu.wikipedia.org/wiki?curid=270632", "title": "Agust\u00edn Garc\u00eda Calvo", "text": "Agust\u00edn Garc\u00eda Calvo (Zamora, 1926ko urriaren 15a - \"ibidem\", 2012ko azaroaren 1a) espainiar filosofoa, hizkuntzalaria, itzultzailea eta saiakera-idazlea izan zen. Filologia Klasikoko ikasketak egin zituen Salamancako Unibertsitatean, Antonio Tovar irakasle zuela. \"\u00abProsodia y m\u00e9trica antiguas\u00bb\" izenburua zuen tesia aurkeztu zuen Madrilen, 22 urterekin. Filologia Klasikoko irakaslea izan da Sevillako eta Madrilgo unibertsitateetan. 1965ean, hizkuntza klasikoen katedratik egotzi egin zuten, Enrique Tierno Galv\u00e1n, Jos\u00e9 Luis L\u00f3pez-Aranguren eta Santiago Montero D\u00edazekin batera. Frantzian bizi izan zen (Lillen irakaslea izan zen), harik eta 1976an katedra berreskuratu zuen arte.\nHizkuntzalaritzaz bildu dituen ezagutzen bidez hizkuntzari buruzko ikuspegi berezia zabaldu du, hizkuntzaren baliabideez eta paradoxez baliatuz, hizkuntzaren azterketa filosofikoa egin baitu. Haren filosofiaren arabera, hizkuntza gizarte-errealitatea ezagutzeko baliabide bikaina da. Haren obretan boterearen kontrako erasoa eta anarkismoaren kutsua agertzen da. Hizkuntzaren erritmoa eta sekuentzia logikoen haustura aztertu ditu; besteak beste, \"Del lenguaje\" (1979, \"Hizkuntzaz\") lanean, eta azpimarratzeko moduko obrak ditu, halaber, \"Lalia. Ensayos de estudio ling\u00fc\u00edstico de la sociedad\" (1973, \"Lalia. Gizartearen ikerketa linguistikoa\"); \"Cartas de negocios de Jos\u00e9 Requejo\" (1974, \"Jos\u00e9 Requejoren negozioetako gutunak\"); \"Del ritmo del lenguaje\" (1975, \"Hizkuntzaren erritmoaz\"); \"De los n\u00fameros\" (1976, \"Zenbakiez\"); \"Historia contra tradici\u00f3n; tradici\u00f3n contra historia\" (1983, \"Historia tradizioaren aurrez aurre; tradizioa historiaren aurrez aurre\"); \"De tiempo de amor y olvido\" (1984, \"Maitasun eta ahaztura denboraz\"). Baina lan filosofiko eta hizkuntzalaritzaren ingurukoak ez ezik, itzulpen-lan bikainak ere egin ditu, hainbat egile klasiko eta modernoren obrenak (Plauto, Platon, Sade, Virgilio, Shakespeare, Heraklito). 1997an, \"Contra el hombre\" (\"Gizakiaren kontra\") eta \"De Dios\" (\"Jainkoarena\") eman zituen argitara; 1998an, \"Avisos para el derrumbe\" (\"Gainbeherarako oharrak\"), gizarte-egituren eta kontrol-sistemen azterketa; 2006an, \"\u00bfQu\u00e9 es lo que pasa?\"; eta 2007an, \"De verde a viejo. De viejo a verde\" argitaratu ziren.\nHainbat sari jaso izan ditu; besteak beste, 1990ean, Saiakeraren Sari Nazionala; eta 2006an, itzultzaile baten lan osoari emandako Sari Nazionala."}
{"id": "270633", "revid": "512", "url": "https://eu.wikipedia.org/wiki?curid=270633", "title": "Ochotona argentata", "text": " \nOchotona argentata Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270634", "revid": "58701", "url": "https://eu.wikipedia.org/wiki?curid=270634", "title": "Anne Tyler", "text": "Anne Tyler (Minneapolis, Minnesota, AEB, 1941) estatubatuar eleberrigilea da. Oso ezaguna Estatu Batuetako erdi mailako klaseko familia-bizitzaren deskripzio zorrotzak egin izan dituelako. Tylerren pertsonaia gehienak eguneroko bizitzako arazoei aurre egin behar dieten pertsona arruntak dira.\nBiografia.\nAnne Tyler Minneapolisen jaio zen, baina askotan aldatu ziren etxez, harik eta, berak zazpi urte zituela, kuakero-komuna batean bizitzen gelditu ziren arte. 1952an Raleighera joan ziren bizitzera, Ipar Carolinara. Duke Unibertsitatean egin zituen ikasketak, Reynolds Price eleberrigilearekin, besteak beste. 1961ean lortu zuen lizentzia, eta 1963an Taghi Mohammed Modarressi irandar jatorriko eleberrigile eta psikiatrarekin ezkondu zen, eta Montrealgo McGill Unibertsitatera joan zen harekin batera. Han idatzi zuen bere lehenengo eleberria: \"If Morning Ever Comes\") (1964, \"Egunsentia iristen bada\"). 1967an Baltimorera joan ziren bizitzera, eta Tyler buru-belarri idazten hasi zen.\nAnne Tylerren eleberriak Ipar Carolinako nekazari-giroko herrietan edota Baltimoreko hirian kokatuta daude gehienak. Bere seigarren eleberriarekin lortu zuen ospea eta kritikaren onespena: \"Searching for Caleb\" (1976, \"Caleb-en bila\"), Baltimoreko familia bateko lau belaunaldiren kontakizuna, gizabanakoaren beharrak arakatzeko aitzakia gisa erabilia. Bere hamargarren eleberriak ere izugarrizko arrakasta izan zuen: \"The Accidental Tourist\" (1985, \"Ustekabeko turista\", Lawrance Kasdanek zinemara eramana) bere semearen bat-bateko heriotzari aurre egiten ikasten duen gizon baten historia.\n\"Breathing Lessons\" (1988, \"Arnas ariketak\") beren bizitza itxuraz hutsala beren gain hartzen saiatzen diren senar-emaztegai batzuen historia da, eta eleberri horrekin Pulitzer saria irabazi zuen 1989an.\nBeste zenbait lan aipagarri: \"Celestial Navigation\" (1974, \"Zeruko nabigazioa\"); \"Morgan's Passing\" (1980, \"Morganen igarotzea\"); \"Saint Maybe\" (1991, \"Ia santu bat\"); \"Ladder of Years\" (1995, \"Urteen eskailera\"); \"Digging to America\" (2006); \"Noah's Compass\" (2010)."}
{"id": "270635", "revid": "28807", "url": "https://eu.wikipedia.org/wiki?curid=270635", "title": "Simon Peres", "text": ""}
{"id": "270636", "revid": "512", "url": "https://eu.wikipedia.org/wiki?curid=270636", "title": "Ochotona cansus", "text": " \nOchotona cansus Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270637", "revid": "56334", "url": "https://eu.wikipedia.org/wiki?curid=270637", "title": "Friedrich Hayek", "text": "Friedrich August von Hayek (Viena, Austria, 1899ko maiatzaren 8a - Friburgo, Alemania, 1992ko martxoaren 23a) britainiar ekonomista izan zen, austriarra sortzez. 1938an Britainia Handiko herritartasuna hartu zuen.\nMerkatu-ekonomiaren defendatzaile sutsu eta estatuaren esku-hartzearen etsai izaki, bere ideiak izan ziren Estatu Batuetako lehendakari Ronald Reaganen eta Britainia Handiko Margaret Thatcherren politika ekonomikoen oinarri nagusia.\nBiografia.\nZuzenbide eta ekonomiako ikasketak egin zituen, Vienako Unibertsitatean. 1921etik 1931ra, Ikerkuntza Ekonomikorako Institutu Austriarreko zuzendari izan zen, eta 1929tik 1931ra, Vienako Unibertsitatean lan egin zuen. 1931tik 1950era bitartean, ekonomia eta estatistikako irakasle izan zen, Londresko Unibertsitatean.\nMont Pelerin Elkarteko sortzaileetako bat izan zen, eta ohorezko lehendakari. Elkarte horrek mendebaldeko ekonomistak, legelariak, enpresaburuak eta kazetariak biltzen ditu, pentsamendu liberala aztertu eta zabaltzeko asmoz.\n1951tik aurrera, zientzia moral eta sozialetako irakasle izan zen, Chicagoko Unibertsitatean. 1962an Europara itzuli zen, Friburgoko Unibertsitateko ekonomiako irakasle izendatu zutelako.\n1974an, Gunnar Myrdal suediarrarekin batera, Ekonomiako Nobel saria jaso zuen, diruaren teoriari buruzko lanengatik, eta fenomeno ekonomiko, sozial eta instituzionalen arteko loturen azterketengatik. 1977 arte, Salzburgoko Unibertsitateko irakasle izan zen.\nHaren pentsamenduak sozialismotik merkatu libreko ekonomiaren defentsarainoko bidea egin zuen, eta Vienako Eskolako ekonomista nagusietako bat bihurtu zen. Haren teoriak Keynesen pentsamenduari kontrajartzen zaizkio. Ehunka saiakera eta 15 liburu baino gehiago idatzi zituen.\nIdazlanak.\nLan nagusiak: \"Prezioak eta produkzioak\" (1931), \"Kapitalaren teoria hutsa\" (1941) eta \"Morrontzarako bidea\" (1944)."}
{"id": "270638", "revid": "28807", "url": "https://eu.wikipedia.org/wiki?curid=270638", "title": "Friedrich August von Hayek", "text": ""}
{"id": "270639", "revid": "46380", "url": "https://eu.wikipedia.org/wiki?curid=270639", "title": "Emilio Romero G\u00f3mez", "text": "Emilio Romero G\u00f3mez (Arevalo, Avila, Espainia, 1917ko uztailaren 21a - Madril, Espainia, 2003ko otsailaren 12a) gaztelaniazko idazle eta kazetaria izan zen. Lleida, Alacant eta Madrilgo zenbait argitalpenen zuzendari izan zen, Escuela Oficial de Periodismo eta Mutualidad de Escritores de Libros elkarteak zuzendu zituen, eta garrantzizko lanak egin zituen prentsan. Literaturari dagokionez, zenbait alor desberdin jorratu zituen, antzerkia, adibidez.\nIdazlanak.\nAipagarriak ditu, besteak beste, ondoren aipatzen diren antzerkien bertsioak: Anna Bonnaciren \"Nire senarra atzean gelditu zen\", Georg B\u00fcchnerren \"Dantonen heriotza\", Bertolt Brechten \"Galileo Galilei\", Mario Frattiren \"Jeloskor bat dabil hor zehar\", Eduardo Bourdeten \"Atxiloa\". Berak sorturiko antzerki-lan nagusiak, berriz, hauek dira: \"Historias de media tarde\" (1964, \"Arratsalde erdiko istorioak\"), \"Las ratas suben a la ciudad\" (1964,\" Arratoiak hirian gora\"), \"Lola, su novio y yo\" (1966, \"Lola, bere senargaia eta ni\"), \"S\u00f3lo Dios puede juzgarme\" (1969, \"Jainkoak soilik epai nazake\"). Eleberrigintzari dagokionez, Planeta saria irabazi zuen 1957an \"La paz empieza nunca\" (\"Bakea hasten da sekula\") eleberriarekin, eta aipagarriak ditu, besteak beste, \"Una golfa subi\u00f3 a los cielos\" (1982, \"Emagaldu bat zerura igo zen\"), \"El cacique\" (1986, \"Kazikea\") eta \"Tres chicas y un forastero\" (1987, \"Hiru neska eta atzerritar bat\"). Saiakeraren alorrean azpimarratzekoak dira \"Juegos limpios\" (1962, \"Joko garbiak\"); \"Cartas a un pr\u00edncipe\" (1964, \"Gutunak printze bati\"); \"Cartas al pueblo soberano\" (1965, \"Gutunak herri burujabeari\"); \"Cartas al Rey\" (1973, \"Gutunak Erregeri\"); \"Cr\u00f3nicas malditas\" (1979, \"Kronika madarikatuak\"); \"Papeles reservados de Emilio Romero\" (1986, \"Emilio Romeroren isilpeko paperak\") eta \"Testigo de la historia\" (1986, \"Historiaren lekuko\")."}
{"id": "270640", "revid": "512", "url": "https://eu.wikipedia.org/wiki?curid=270640", "title": "Ochotona collaris", "text": " \nOchotona collaris Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270641", "revid": "512", "url": "https://eu.wikipedia.org/wiki?curid=270641", "title": "Ochotona curzoniae", "text": " \nOchotona curzoniae Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270642", "revid": "512", "url": "https://eu.wikipedia.org/wiki?curid=270642", "title": "Ochotona dauurica", "text": " \nOchotona dauurica Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270643", "revid": "512", "url": "https://eu.wikipedia.org/wiki?curid=270643", "title": "Ochotona erythrotis", "text": " \nOchotona erythrotis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270644", "revid": "512", "url": "https://eu.wikipedia.org/wiki?curid=270644", "title": "Ochotona forresti", "text": " \nOchotona forresti Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270645", "revid": "512", "url": "https://eu.wikipedia.org/wiki?curid=270645", "title": "Ochotona gaoligongensis", "text": " \nOchotona gaoligongensis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270646", "revid": "512", "url": "https://eu.wikipedia.org/wiki?curid=270646", "title": "Ochotona gloveri", "text": " \nOchotona gloveri Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270647", "revid": "512", "url": "https://eu.wikipedia.org/wiki?curid=270647", "title": "Ochotona himalayana", "text": " \nOchotona himalayana Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270648", "revid": "512", "url": "https://eu.wikipedia.org/wiki?curid=270648", "title": "Ochotona hoffmanni", "text": " \nOchotona hoffmanni Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270649", "revid": "512", "url": "https://eu.wikipedia.org/wiki?curid=270649", "title": "Ochotona huangensis", "text": " \nOchotona huangensis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270650", "revid": "336", "url": "https://eu.wikipedia.org/wiki?curid=270650", "title": "Ochotona hyperborea", "text": " \nOchotona hyperborea Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270651", "revid": "512", "url": "https://eu.wikipedia.org/wiki?curid=270651", "title": "Ochotona iliensis", "text": " \nOchotona iliensis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270652", "revid": "512", "url": "https://eu.wikipedia.org/wiki?curid=270652", "title": "Ochotona koslowi", "text": " \nOchotona koslowi Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270653", "revid": "512", "url": "https://eu.wikipedia.org/wiki?curid=270653", "title": "Ochotona ladacensis", "text": " \nOchotona ladacensis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270654", "revid": "512", "url": "https://eu.wikipedia.org/wiki?curid=270654", "title": "Ochotona macrotis", "text": " \nOchotona macrotis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270655", "revid": "512", "url": "https://eu.wikipedia.org/wiki?curid=270655", "title": "Ochotona muliensis", "text": " \nOchotona muliensis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270656", "revid": "512", "url": "https://eu.wikipedia.org/wiki?curid=270656", "title": "Ochotona nigritia", "text": " \nOchotona nigritia Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270657", "revid": "512", "url": "https://eu.wikipedia.org/wiki?curid=270657", "title": "Ochotona nubrica", "text": " \nOchotona nubrica Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270658", "revid": "512", "url": "https://eu.wikipedia.org/wiki?curid=270658", "title": "Ochotona pallasi", "text": " \nOchotona pallasi Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270659", "revid": "512", "url": "https://eu.wikipedia.org/wiki?curid=270659", "title": "Ochotona princeps", "text": " \nOchotona princeps Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270660", "revid": "512", "url": "https://eu.wikipedia.org/wiki?curid=270660", "title": "Ochotona pusilla", "text": " \nOchotona pusilla Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270661", "revid": "512", "url": "https://eu.wikipedia.org/wiki?curid=270661", "title": "Ochotona roylei", "text": " \nOchotona roylei Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270662", "revid": "512", "url": "https://eu.wikipedia.org/wiki?curid=270662", "title": "Ochotona rufescens", "text": " \nOchotona rufescens Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270663", "revid": "512", "url": "https://eu.wikipedia.org/wiki?curid=270663", "title": "Ochotona rutila", "text": " \nOchotona rutila Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270664", "revid": "512", "url": "https://eu.wikipedia.org/wiki?curid=270664", "title": "Ochotona thibetana", "text": " \nOchotona thibetana Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270665", "revid": "512", "url": "https://eu.wikipedia.org/wiki?curid=270665", "title": "Ochotona thomasi", "text": " \nOchotona thomasi Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270666", "revid": "512", "url": "https://eu.wikipedia.org/wiki?curid=270666", "title": "Ochotona turuchanensis", "text": " \nOchotona turuchanensis Ochotona generoko animalia da. Lagomorpharen barruko Ochotonidae familian sailkatuta dago."}
{"id": "270667", "revid": "512", "url": "https://eu.wikipedia.org/wiki?curid=270667", "title": "Prolagus sardus", "text": " \nProlagus sardus Prolagus generoko animalia da. Lagomorpharen barruko Prolagidae familian sailkatuta dago."}
{"id": "270668", "revid": "498", "url": "https://eu.wikipedia.org/wiki?curid=270668", "title": "Brachylagus idahoensis", "text": ""}
{"id": "270669", "revid": "512", "url": "https://eu.wikipedia.org/wiki?curid=270669", "title": "Lepus alleni", "text": " \nLepus alleni Lepus generoko animalia da. Lagomorpharen barruko Leporidae familian sailkatuta dago."}
{"id": "270670", "revid": "512", "url": "https://eu.wikipedia.org/wiki?curid=270670", "title": "Lepus americanus", "text": " \nLepus americanus Lepus generoko animalia da. Lagomorpharen barruko Leporidae familian sailkatuta dago."}
{"id": "270671", "revid": "512", "url": "https://eu.wikipedia.org/wiki?curid=270671", "title": "Lepus brachyurus", "text": " \nLepus brachyurus Lepus generoko animalia da. Lagomorpharen barruko Leporidae familian sailkatuta dago."}
{"id": "270672", "revid": "512", "url": "https://eu.wikipedia.org/wiki?curid=270672", "title": "Lepus californicus", "text": " \nLepus californicus Lepus generoko animalia da. Lagomorpharen barruko Leporidae familian sailkatuta dago."}
{"id": "270673", "revid": "512", "url": "https://eu.wikipedia.org/wiki?curid=270673", "title": "Lepus callotis", "text": " \nLepus callotis Lepus generoko animalia da. Lagomorpharen barruko Leporidae familian sailkatuta dago."}
{"id": "270674", "revid": "512", "url": "https://eu.wikipedia.org/wiki?curid=270674", "title": "Lepus capensis", "text": " \nLepus capensis Lepus generoko animalia da. Lagomorpharen barruko Leporidae familian sailkatuta dago."}
{"id": "270675", "revid": "512", "url": "https://eu.wikipedia.org/wiki?curid=270675", "title": "Piornaleko erbi", "text": "Piornaleko erbia edo erratz erbia (izen zientifikoa: \"Lepus castroviejoi\") Lepus generoko animalia espezie bat da, Iberiar penintsularen iparraldean dagoen Kantauriar mendikateko endemikoa. Lagomorpharen barruko Leporidae familian sailkatuta dago."}
{"id": "270676", "revid": "512", "url": "https://eu.wikipedia.org/wiki?curid=270676", "title": "Lepus comus", "text": " \nLepus comus Lepus generoko animalia da. Lagomorpharen barruko Leporidae familian sailkatuta dago."}
{"id": "270677", "revid": "512", "url": "https://eu.wikipedia.org/wiki?curid=270677", "title": "Lepus coreanus", "text": " \nLepus coreanus Lepus generoko animalia da. Lagomorpharen barruko Leporidae familian sailkatuta dago."}
{"id": "270678", "revid": "512", "url": "https://eu.wikipedia.org/wiki?curid=270678", "title": "Lepus corsicanus", "text": " \nLepus corsicanus Lepus generoko animalia da. Lagomorpharen barruko Leporidae familian sailkatuta dago."}
{"id": "270679", "revid": "512", "url": "https://eu.wikipedia.org/wiki?curid=270679", "title": "Lepus fagani", "text": " \nLepus fagani Lepus generoko animalia da. Lagomorpharen barruko Leporidae familian sailkatuta dago."}
{"id": "270680", "revid": "512", "url": "https://eu.wikipedia.org/wiki?curid=270680", "title": "Lepus flavigularis", "text": " \nLepus flavigularis Lepus generoko animalia da. Lagomorpharen barruko Leporidae familian sailkatuta dago."}
{"id": "270681", "revid": "512", "url": "https://eu.wikipedia.org/wiki?curid=270681", "title": "Lepus habessinicus", "text": " \nLepus habessinicus Lepus generoko animalia da. Lagomorpharen barruko Leporidae familian sailkatuta dago."}
{"id": "270682", "revid": "512", "url": "https://eu.wikipedia.org/wiki?curid=270682", "title": "Lepus hainanus", "text": " \nLepus hainanus Lepus generoko animalia da. Lagomorpharen barruko Leporidae familian sailkatuta dago."}
{"id": "270683", "revid": "512", "url": "https://eu.wikipedia.org/wiki?curid=270683", "title": "Lepus insularis", "text": " \nLepus insularis Lepus generoko animalia da. Lagomorpharen barruko Leporidae familian sailkatuta dago."}
{"id": "270684", "revid": "512", "url": "https://eu.wikipedia.org/wiki?curid=270684", "title": "Lepus mandshuricus", "text": " \nLepus mandshuricus Lepus generoko animalia da. Lagomorpharen barruko Leporidae familian sailkatuta dago."}
{"id": "270685", "revid": "512", "url": "https://eu.wikipedia.org/wiki?curid=270685", "title": "Lepus microtis", "text": " \nLepus microtis Lepus generoko animalia da. Lagomorpharen barruko Leporidae familian sailkatuta dago."}
{"id": "270686", "revid": "512", "url": "https://eu.wikipedia.org/wiki?curid=270686", "title": "Lepus nigricollis", "text": " \nLepus nigricollis Lepus generoko animalia da. Lagomorpharen barruko Leporidae familian sailkatuta dago."}
{"id": "270687", "revid": "512", "url": "https://eu.wikipedia.org/wiki?curid=270687", "title": "Lepus oiostolus", "text": " \nLepus oiostolus Lepus generoko animalia da. Lagomorpharen barruko Leporidae familian sailkatuta dago."}
{"id": "270688", "revid": "512", "url": "https://eu.wikipedia.org/wiki?curid=270688", "title": "Lepus othus", "text": " \nLepus othus Lepus generoko animalia da. Lagomorpharen barruko Leporidae familian sailkatuta dago."}
{"id": "270689", "revid": "512", "url": "https://eu.wikipedia.org/wiki?curid=270689", "title": "Lepus peguensis", "text": " \nLepus peguensis Lepus generoko animalia da. Lagomorpharen barruko Leporidae familian sailkatuta dago."}
{"id": "270690", "revid": "512", "url": "https://eu.wikipedia.org/wiki?curid=270690", "title": "Lepus saxatilis", "text": " \nLepus saxatilis Lepus generoko animalia da. Lagomorpharen barruko Leporidae familian sailkatuta dago."}
{"id": "270691", "revid": "512", "url": "https://eu.wikipedia.org/wiki?curid=270691", "title": "Lepus sinensis", "text": " \nLepus sinensis Lepus generoko animalia da. Lagomorpharen barruko Leporidae familian sailkatuta dago."}
{"id": "270692", "revid": "512", "url": "https://eu.wikipedia.org/wiki?curid=270692", "title": "Lepus starcki", "text": " \nLepus starcki Lepus generoko animalia da. Lagomorpharen barruko Leporidae familian sailkatuta dago."}
{"id": "270693", "revid": "512", "url": "https://eu.wikipedia.org/wiki?curid=270693", "title": "Lepus tibetanus", "text": " \nLepus tibetanus Lepus generoko animalia da. Lagomorpharen barruko Leporidae familian sailkatuta dago."}
{"id": "270694", "revid": "336", "url": "https://eu.wikipedia.org/wiki?curid=270694", "title": "Elur-erbi", "text": "Elur-erbia edo Lepus timidus Lepus generoko animalia da. Lagomorpharen barruko Leporidae familian sailkatuta dago.\nFenoskandiatik Siberiako ekialderaino aurki daitezke, eta isolatutako populazioak daude Alpeetan, Irlandan, Eskozian, Baltikoan, Poloniako ipar-ekialdean eta Hokkaidon. Zeelanda Berria edo Islandian ere aurki daitezke, baina gizakiak sartu zituen bertara. Alpeetan 700 metroko altueratik 3.800 metroraino aurki daitezke, eskualdea eta urtaroaren arabera."}
{"id": "270695", "revid": "512", "url": "https://eu.wikipedia.org/wiki?curid=270695", "title": "Lepus tolai", "text": " \nLepus tolai Lepus generoko animalia da. Lagomorpharen barruko Leporidae familian sailkatuta dago."}
{"id": "270696", "revid": "512", "url": "https://eu.wikipedia.org/wiki?curid=270696", "title": "Lepus townsendii", "text": " \nLepus townsendii Lepus generoko animalia da. Lagomorpharen barruko Leporidae familian sailkatuta dago."}
{"id": "270697", "revid": "512", "url": "https://eu.wikipedia.org/wiki?curid=270697", "title": "Lepus yarkandensis", "text": " \nLepus yarkandensis Lepus generoko animalia da. Lagomorpharen barruko Leporidae familian sailkatuta dago."}
{"id": "270698", "revid": "512", "url": "https://eu.wikipedia.org/wiki?curid=270698", "title": "Nesolagus netscheri", "text": " \nNesolagus netscheri Nesolagus generoko animalia da. Lagomorpharen barruko Leporidae familian sailkatuta dago."}
{"id": "270699", "revid": "512", "url": "https://eu.wikipedia.org/wiki?curid=270699", "title": "Nesolagus timminsi", "text": " \nNesolagus timminsi Nesolagus generoko animalia da. Lagomorpharen barruko Leporidae familian sailkatuta dago."}
{"id": "270700", "revid": "1545", "url": "https://eu.wikipedia.org/wiki?curid=270700", "title": "Oryctolagus cuniculus", "text": ""}
{"id": "270701", "revid": "512", "url": "https://eu.wikipedia.org/wiki?curid=270701", "title": "Pronolagus crassicaudatus", "text": " \nPronolagus crassicaudatus Pronolagus generoko animalia da. Lagomorpharen barruko Leporidae familian sailkatuta dago."}
{"id": "270702", "revid": "512", "url": "https://eu.wikipedia.org/wiki?curid=270702", "title": "Pronolagus randensis", "text": " \nPronolagus randensis Pronolagus generoko animalia da. Lagomorpharen barruko Leporidae familian sailkatuta dago."}
{"id": "270703", "revid": "512", "url": "https://eu.wikipedia.org/wiki?curid=270703", "title": "Pronolagus rupestris", "text": " \nPronolagus rupestris Pronolagus generoko animalia da. Lagomorpharen barruko Leporidae familian sailkatuta dago."}
{"id": "270704", "revid": "512", "url": "https://eu.wikipedia.org/wiki?curid=270704", "title": "Sylvilagus aquaticus", "text": " \nSylvilagus aquaticus Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270705", "revid": "512", "url": "https://eu.wikipedia.org/wiki?curid=270705", "title": "Sylvilagus audubonii", "text": " \nSylvilagus audubonii Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270706", "revid": "512", "url": "https://eu.wikipedia.org/wiki?curid=270706", "title": "Sylvilagus bachmani", "text": " \nSylvilagus bachmani Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270707", "revid": "512", "url": "https://eu.wikipedia.org/wiki?curid=270707", "title": "Sylvilagus brasiliensis", "text": " \nSylvilagus brasiliensis Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270708", "revid": "512", "url": "https://eu.wikipedia.org/wiki?curid=270708", "title": "Sylvilagus cognatus", "text": " \nSylvilagus cognatus Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270709", "revid": "512", "url": "https://eu.wikipedia.org/wiki?curid=270709", "title": "Sylvilagus cunicularius", "text": " \nSylvilagus cunicularius Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270710", "revid": "512", "url": "https://eu.wikipedia.org/wiki?curid=270710", "title": "Sylvilagus dicei", "text": " \nSylvilagus dicei Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270711", "revid": "512", "url": "https://eu.wikipedia.org/wiki?curid=270711", "title": "Sylvilagus graysoni", "text": " \nSylvilagus graysoni Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270712", "revid": "512", "url": "https://eu.wikipedia.org/wiki?curid=270712", "title": "Sylvilagus insonus", "text": " \nSylvilagus insonus Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270713", "revid": "512", "url": "https://eu.wikipedia.org/wiki?curid=270713", "title": "Sylvilagus mansuetus", "text": " \nSylvilagus mansuetus Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270714", "revid": "512", "url": "https://eu.wikipedia.org/wiki?curid=270714", "title": "Sylvilagus nuttallii", "text": " \nSylvilagus nuttallii Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270715", "revid": "512", "url": "https://eu.wikipedia.org/wiki?curid=270715", "title": "Sylvilagus obscurus", "text": " \nSylvilagus obscurus Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270716", "revid": "512", "url": "https://eu.wikipedia.org/wiki?curid=270716", "title": "Sylvilagus palustris", "text": " \nSylvilagus palustris Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270717", "revid": "512", "url": "https://eu.wikipedia.org/wiki?curid=270717", "title": "Sylvilagus robustus", "text": " \nSylvilagus robustus Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270718", "revid": "512", "url": "https://eu.wikipedia.org/wiki?curid=270718", "title": "Sylvilagus transitionalis", "text": " \nSylvilagus transitionalis Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270719", "revid": "512", "url": "https://eu.wikipedia.org/wiki?curid=270719", "title": "Sylvilagus varynaensis", "text": " \nSylvilagus varynaensis Sylvilagus generoko animalia da. Lagomorpharen barruko Leporidae familian sailkatuta dago."}
{"id": "270809", "revid": "219", "url": "https://eu.wikipedia.org/wiki?curid=270809", "title": "Lega Basket Serie A", "text": ""}
{"id": "270941", "revid": "119347", "url": "https://eu.wikipedia.org/wiki?curid=270941", "title": "1894 zineman", "text": ""}
{"id": "271003", "revid": "201", "url": "https://eu.wikipedia.org/wiki?curid=271003", "title": "Albino", "text": ""}
{"id": "271014", "revid": "105290", "url": "https://eu.wikipedia.org/wiki?curid=271014", "title": "Sobietar Batasuneko saskibaloi selekzio nazionala", "text": "SESBeko saskibaloi selekzio nazionala izan zen herrialde horren ordezkaria aipatutako kirolaren nazioarteko norgehiagoketan. 1991an azkenengo aldiz jardun zuten arte, historia guztiko selekziorik arrakastatsuena izan da palmares distiratsua kontuan hartuta."}
{"id": "271075", "revid": "201", "url": "https://eu.wikipedia.org/wiki?curid=271075", "title": "Petrolioaren deribatu", "text": ""}
{"id": "271131", "revid": "6327", "url": "https://eu.wikipedia.org/wiki?curid=271131", "title": "Terrorea", "text": ""}
{"id": "271139", "revid": "201", "url": "https://eu.wikipedia.org/wiki?curid=271139", "title": "Syr Daria", "text": ""}
{"id": "271178", "revid": "201", "url": "https://eu.wikipedia.org/wiki?curid=271178", "title": "Desamortizazioa", "text": ""}
{"id": "271196", "revid": "201", "url": "https://eu.wikipedia.org/wiki?curid=271196", "title": "Louis-Lucien Bonaparte", "text": ""}
{"id": "271286", "revid": "6327", "url": "https://eu.wikipedia.org/wiki?curid=271286", "title": "Friuli", "text": ""}
{"id": "271287", "revid": "65203", "url": "https://eu.wikipedia.org/wiki?curid=271287", "title": "Willem de Kooning", "text": "Willem de Kooning (Rotterdam, Herbehereak, 1904ko apirilaren 24a - Long Island, Ameriketako Estatu Batuak, 1997ko martxoaren 19a) margolaria eta eskultorea izan zen. Sortzez herbeheretarra, estatubatuar herritartasuna hartu zuen. Estilo espresionista abstraktua landu zuen, eta eragin handia izan zuen ondorengo margolariengan eta margolaritza estiloetan.\n1934 aldera hasi zen estilo abstraktuan margotzen, eta, handik hamar bat urtera, abangoardiako pintore garrantzitsuenetako bat zen, espresionismo abstraktuaren barruan. 1930 eta 1940ko hamarraldietako De Kooningen margolanetako gaiak gizona, emakumea eta abstrakzioak izan ziren. 1946an, zuri-beltzezko abstrakzio-sail luzeak margotu zituen. Haren lanak geroz eta bortitzagoak bilakatu ziren, eta, 1953an egin zituen erakusketetan, eztabaida handiak piztu ziren emakume-irudi gordinak zirela eta. Gerora, buztinezko eskulturak egiten hasi zen, eta estilo txukunagoan pintatu zuen. Azken urteak Alzheimer gaixotasunaren mendean egin zituen. De Kooningen margolan aipagarrienetakoak dira \"Bi gizon zutik\" (1938), \"Emakumea\" (1940), \"Aingeru arrosak\" (1945), \"Ostiral beltza\" (1948), \"Postontzia\" (1947-48), \"Asheville\" (1948-49), \"Hondeaketa\" (1950), \"Emakumea II-VI\" (1952-53), \"Bi emakume landan\" (1954), \"Pastorala\" (1963), \"Emakumea eta haurra\" (1967), \"Ikustaldia\" (1967).\nBizitza.\n1916an, hamabi urte zituela, eskola utzita, aprendiz sartu zen merkataritza-artean aritzen zen enpresa batean. Arratsaldeetan, Rotterdamgo Akademian arteko eskolak hartu zituen.\n1926an New Yorka (Ameriketako Estatu Batuak) joan zen, eta merkataritza-artista gisa lan egin zuen hainbat urtez. Hurrengo hamarraldian muralak egin zituen administrazio federalaren arte-programaren barruan, eta agerian utzi zuen oso ongi ezaguna zuela Picassoren lana. 1935etik 1937ra, Works Progress Administration (WPA) erakunderako lan egin zuen, eta, 1939an, mural bat diseinatu zuen New Yorkeko Mundu Erakusketarako.\n1948an, New Yorken, zuri-beltzeko obra abstraktuen erakusketa bat egin zuen, eta New Yorkeko eskolako espresionismo abstraktuaren buruzagietako bat bihurtu zen. \"Action painting\" esapidea Willem de Kooningen lana definitzeko erabili zen lehen aldiz, hark egiten zituenak bezalako marra indartsu, zabal eta oso markatuak adierazteko. Garai hartako obra onenetakoak dira bere bi margolan: \"Asheville\" (1948, Phillips Bilduma, Washington) eta \"Hondalana\" (1950, Chicagoko Arte Institutua). 1948an bertan, Ipar Carolinako Black Mountain College izenekoan arte-irakasle izan zen, eta, orobat, Yale Unibertsitatean, 1950etik 1951ra bitartean.\n1953an \"Emakumea\" izeneko sei obren erakusketa egin zuen; deabruak bezalako irudiak ziren, kolore bortitzez eta ore lodiz eginak. Irudi-sail berritzailea zen, pintura figuratiboa arte abstraktuarekin lotzen zuelako.\n1950eko hamarraldiaren bukaeran, estilo abstraktuagoa erabili zuen, paisaiak iradokitzen zituzten irudiak eginez, eta harrezkero, estilo figuratiboa eta abstraktua txandakatu zituen, edo nahastu, zenbaitetan. Aldi berean, litografiak egin zituen, eta 1969tik aurrera, brontzezko eskultura figuratiboak.\n1980an, Andrew W. Hellon saria irabazi zuen, Pittsburgh Internationalen, Eduardo Txillida eskultorearekin batera.\nAzken urteak Alzheimer gaixotasunaren mendean egin zituen."}
{"id": "271288", "revid": "448", "url": "https://eu.wikipedia.org/wiki?curid=271288", "title": "Garry Marshall", "text": "Garry Kent Masciarelli (New York, 1934ko azaroaren 13a - Burbank, Kalifornia, 2016ko uztailaren 19a) estatubatuar zinema-zuzendaria, aktorea, idazlea eta produktorea izan zen .\nBizitza.\nTelebistan hasi zen lanean, telebista-sailetarako gidoiak idazten eta produzitzen (\"Laverne and Shirley\", \"Happy Days\", \"The Odd Couple)\", baina jazz-musikagile, kazetari eta umorezko \"gag\" idazle ere izan zen (Emmy sari bat irabazi zuen Dick van Dyken show-rako egindako lanarekin). Marshallek produzitutako lanen artean azpimarratzekoak ditu \"How Sweet It Is\" (1968) eta \"The Grasshopper\" (1970), baina zinema-zuzendari gisa da batez ere ezaguna.\nLehenengo filma 1982an zuzendu zuen: \"Young Doctors in Love\" (\"Sendagile gazte maiteminduak\"), erietxe batean gertatzen den komedia eroa. Marshallen hurrengo lana \"The Flamingo Kid\" (1984) izan zen, Matt Dillon protagonista duen filma. \"Nothing In Common\" (1986, \"Zerikusirik ez\") aurkeztu zuenean, nabarmen ikusi zen komedia erromantikoa izango zela bere filmografian pisu gehien izango zuen generoa. Horrela, 1990ean plazaratu zuen hamarraldi hartako filmik arrakastatsuenetako bat izan zena, \"Pretty Woman\", Julia Roberts eta Richard Gere dituena protagonista (Julia Roberts antzezle onenaren Oscar sarirako izendatu zuten). Marshallek, film horrek eman zion ospea ikusirik, eskema bera jarraituz osatu zuen hurrengo filma, \"Frankie and Johnny\" (1991), 1987an Kathy Bates eta F. Murray Abrahamek antzezturiko \"Frankie and Johnny in the Clair de Lune\" (Terrence McNally) obran oinarritua, zineman Al Pacino eta Michelle Pfeiffer antzezleek interpretatua, bai eta \"Runaway Bride\" (1999) filma ere. Haren beste lan batzuk: \"Georgia Rule\" (2007); \"Valentine's Day\" (2010); \"New Year's Eve\" (2011).\nMarshallen filmografiaren ezaugarri nagusietako bat filmetako elkarrizketa landuak dira. Bestalde, oro har, nahiago du antzezleen intimitatea lantzea eta ez kanpoko irudi ikusgarri eta garestiekin egindako filmak, eta horrela erakutsi du bere lanetan, azken urteetakoetan batez ere."}
{"id": "271289", "revid": "56334", "url": "https://eu.wikipedia.org/wiki?curid=271289", "title": "Bert Sakmann", "text": "Bert Sakmann (Stuttgart, Alemania, 1942ko ekainaren 12a) alemaniar sendagilea da.\nBiografia.\nZelula bizien aktibitate elektrikoa aztertzeko teknika berri bat asmatu zuen. Teknika hori erabiliz (\"patch clamp\" deitua) egin zituzten aurkikuntzengatik, berak eta Erwin Neher alemaniar ikertzaileak Fisiologia eta Medikuntzako Nobel saria jaso zuten, 1991n. Sakmannek, zientzialari gisa, Max Planck Elkarteko institutuetan (\"Max-Planck-Institut\") lan egin du beti. 1969-1970 urteetan, Psikiatriako Max Planck Institutuan aritu zen, ikertzaile laguntzaile gisa. Han ezagutu zuen Erwin Neher. Gero, Max Planck Elkartea utzi eta Biofisikako ikasketak egin zituen University College London-en, 1971tik 1973ra.\n1974an Alemaniara itzuli zen, eta Biofisika Kimikako Max Planck Institutuan lan egin zuen, Gottingenen. Neherrekin batera, han egin zuen bere ikerlan gehiena, 1970eko hamarraldiaren erdialdean eta bukaeran. 1983-1985 urte-bitartean Mintzaren Fisiologia Saileko buru izan zen, Gottingenen. 1985ean Zelularen Fisiologiako beste sail bat sortu zuen, eta sail horretako buru izan zen 1988 arte. 1989an, Gottingen utzita, Zelularen Fisiologia saileko zuzendari izendatu zuten, Medikuntza Ikerkuntzarako Max Planck Institutuan (Max-Planck-Institut f\u00fcr medizinische Forschung), Heidelbergen.\nSakmannen eta Neherren ikerkuntzak karga positiboa edo negatiboa hartutako atomoak (ioiak) zelulara nola sartzen eta zelulatik nola irteten diren hobeto ezagutzeko balio izan zuen. Ikerkuntza horretan \"ioi kanalak\" aurkitu zituzten, zelula-mintzean dauden proteina-molekula batzuk, ioiak sartu-irteteko ate gisakoak. Ioiak kanal horietatik igarotzean korronte elektriko pixka bat sortzen dute, eta Sakmann eta Neherek \"patch clamp\" teknika asmatu zuten korronte hori neurtu ahal izateko. Handik gutxira teknika hori Biologia Zelularreko tresna erabilienetako bat bilakatu zen.\n2009az geroztik, Max Planck Florida Instituteko zuzendari zientifikoa da; Max Planck erakundeak Florida Atlantic Unibertsitatean (Floridan) duen ikerketa biomedikoa egiteko zentroa da aipatutakoa."}
{"id": "271290", "revid": "90204", "url": "https://eu.wikipedia.org/wiki?curid=271290", "title": "Randy Travis", "text": "Randy Bruce Traywick (Marshville, Ipar Carolina, 1959ko maiatzaren\u202f4a), Randy Travis izen artistikoz ezaguna, estatubatuar country musikaria eta aktorea da. Aitaren gidaritzapean, zortzi urterekin, gitarra jotzen hasi zen, eta urte-pare bat geroago, Ricky anaiarekin, The Traywick Brothers bikotea osatu zuen. Hamasei urterekin Charlottera joan zen, eta tabernetan jotzen hasi zen. 1978an kontratu bat izenpetu zuen Paula Records diskoetxearekin, eta hurrengo urtean bi abesti grabatu zituen. Horietako batek, \"She's my woman\" abestiak, country musikako zerrendetan sartzea lortu zuen.\n1982an Nashvillera joan zen; sukaldari gisa aritu zen lanean eta bere kabuz lehen diskoa argitaratzea lortu zuen, Randy Ray izenpean: \"Randy Ray Live\". 1985ean Warner Brothersek fitxatu zuen eta Randy Travis izena hartu zuen. Hurrengo urtean argitaratu zuen lehenengo diskoa: \"Storms Of Life,\" hiru milioitik gora disko saldu zituen, eta iraultza handia gertatu zen country musikan. 1987an \"Always &amp; Forever\" argitaratu zuen, eta disko horretako lehen abestiaren argitalpenetik 1989 arte zazpi alditan iritsi zen musika-zerrendetako lehen postura. Hura izan zen Travisen karrerako unerik gozoena. \"Old 8X10\" (1988) eta \"No Holdin' Back\" (1989) diskoek ez zuten halako arrakastarik izan, baina haietatik ere lehen postuetara iritsi ziren abestiak atera ziren.\nLaurogeita hamarreko hamarraldia \"Hard Rock Bottom Of Your Heart\" diskoarekin hasi zen, bere disko arrakastatsuenarekin. 1992an, \"Wind In The Wire\" argitaratu zuen, oharkabean igaro zena, eta bi urte geroago, berriz, \"This Is Me\", arrakasta handikoa. 1996an \"Full Circle\" plazaratu zuen, Warner Brothers etxearekin argitaratu zuen azkena. Dreamworks konpainiak kontratatu zuen orduan, eta \"You and You Alone\" argitaratu zuen harekin, 1998an.\n1999an \"A Man Ain't Made of Stone\" argitaratu ondoren, country musika alde batera utzi eta gospel musikan zentratu zen. Aldi horretan, album hauek eman zituen argitara: \"Inspirational Journey\" (2000); \"Rise and Shine\" (2002); eta \"Worship &amp; Faith\" (2003).\n2011ko ekainean, bere azken albuma, \"Anniversary Celebration\" ezagutzera eman zuen."}
{"id": "271292", "revid": "28807", "url": "https://eu.wikipedia.org/wiki?curid=271292", "title": "Randy Bruce Traywick", "text": ""}
{"id": "271293", "revid": "1545", "url": "https://eu.wikipedia.org/wiki?curid=271293", "title": "Casa de Am\u00e9rica", "text": "Casa de Am\u00e9rica () Espainiako kultura-erakundea da, egoitza Madrilen duena. 1992an sortu zen Madrilgo Udalaren ekimenez, kulturaren eta diplomaziaren gune garrantzitsu izan zedin. Kanpo Arazoetako ministerioaren eta Madrilgo Erkidegoaren eta Udalaren parte-hartzeaz osaturiko proiektua da, eta haiek jarri zuten Linaresko jauregia erosteko, berritzeko eta erakundea lanean hasteko dirua.\nBi esparrutan dihardu Casa de Am\u00e9ricak: Ateneoan eta Tribunan. Amerikako Ateneoa arte plastikoen eta musikaren, zinemaren eta literaturaren topagunea da. Bere helburua ahalik eta eskaintza kultural orekatuena eta osoena eskaintzea da; egin izan diren erakusketen artean, Kolon aurreko artearena, Barbier-Mueller bildumarena edota Paraguaiko jesuiten misioetako arte kolonialarena nabarmen daitezke, baina arte garaikidea ere erakusten da: Luis Caballero kolonbiarrarena edota Los Angelesko hispanoen arte herrikoi \"chicano\"a, besteak beste. Ikuskizunei dagokienez, lan abangoardistetatik hasi eta Karibeko tradizio erromantikoko musikaletara bitarteko joeretako obrak eskaini izan du.\nIrakaskuntza, politika eta gizartea dira Amerikako Tribunak lantzen dituen gaiak, bestalde, eta Elkartearen errealitate kulturalari eta politikoari buruz gogoeta egiteko eta eztabaidatzeko foro garrantzitsua da. Alor horretan, estatu eta gobernuburuek Iberoamerikako Elkartearen gailurretan erabilitako gaiei ematen zaie lehentasuna. Ikerketari eta irakaskuntzari zuzendutako programa berezia du, Iberoamerikako Ikasgela, unibertsitateko ikasketak amaitu dituztenentzat bi master, bata Madrilgo Complutense Unibertsitatearekin (Iberoamerikako Goi Ikasketen Masterra) eta bestea Alcal\u00e1 de Henaresko Unibertsitatearekin (Ipar Ameriketako Ikasketen Masterra)."}
{"id": "271294", "revid": "336", "url": "https://eu.wikipedia.org/wiki?curid=271294", "title": "Harold Kroto", "text": "Sir Harold (Harry) Walter Kroto (Harold Walter Krotoschiner jaioa, Wisbech, Cambridgeshire, Ingalaterra, 1939ko urriaren 7a - Lewes, East Sussex, 2016ko apirilaren 30a) kimikaria izan zen. Sheffieldeko Unibertsitatean egin zituen Kimikako ikasketak. Doktoregoa lortu ondoren (1964), hiru urte eman zituen Kanadan eta Estatu Batuetan ikasketak sakontzen. Gero, eskolak ematen hasi zen Sussexko Unibertsitatean. 1991n, Royal Societyko ikerketaburu () izendatu zuten, eta lan horretan aritu zen 2001 arte.\n1970eko hamarraldian mikrouhinen espektroskopiako ikerketak egin zituen. Irrati-astronomia baliatuta espazioan sortzen diren molekulen ibilbideak aztertu zituen; batez ere, karbono eta nitrogenoko kate luzeko molekulak interesatzen zitzaizkion. Krotoren ustez, kate horiek karbono-izarretan eratzen ziren, hau da, karbono ugariko izar erraldoien eguratsetan. Kroto kate horiek sortzen ziren kondizioak antzeratzeko modua bilatzen ari zen.\n1985ean, Houstona (Texas) joan zen, Riceko Unibertsitatera. Han, bere lagun bat, Robert F. Curl, Riceko beste katedradun Richard E. Smalleyrekin batera, azken honek diseinatutako laser berezi bat frogatzen aritu zen, gaiak lurrun bihurtzen eta atomoen agregatu txikiak (\"cluster\" direlakoak) sortzen. Karbono-clusterrak sortu zituzten grafitotik, heliorekin nahastu zituzten gero, eta hutsa egindako ganbera batean hozten utzi. Clusterrak aztertzean, karbono-kate luzeen ordez, karbono-atomoen egitura itxiak eta simetrikoak aurkitu zituzten, 60 atomokoak. Karbono-molekula berriak (C60) futbol-baloiaren antzeko egitura zuen, bai eta Buckminster Fuller estatubatuar arkitektoaren kupula geodesikoen antza ere. Kroto eta haren lankideek \"buckminsterfulereno\" izena jarri zioten. Aurkikuntza horregatik, hau da, grafitoa eta diamantea ez bezalako karbono-mota berria aurkitzeagatik, Krotok, Smalleyk eta Curlek Kimikako Nobel saria jaso zuten 1996an.\n2002tik 2004ra bitartean, Royal Society of Chemistry erakundeko presidente izan zen.\n2010eko irailean, Krotok, beste 54 pertsona ospetsurekin batera, \"The Guardian\" egunkarian argitaratutako gutun ireki bat sinatu zuen, Benedikto XVI.a aita santuak Britainia Handira egin behar zuen bisitaldiaren aurkakoa iritzia agertzeko."}
{"id": "271295", "revid": "336", "url": "https://eu.wikipedia.org/wiki?curid=271295", "title": "Alfred Tennyson", "text": "Alfred Tennyson (Somersby, Lincolnshire, 1809ko abuztuaren 6a - Aldworth, Surrey, 1892ko urriaren 6a) ingeles poeta izan zen. Viktoria erreginaren garaiko poetarik garrantzitsuenetakoa izan zen. 1827. urtean bertso bilduma txiki bat argitaratu zuen anaiarekin batera: \"Poems by two brothers (Bi anaien poemak).\" Hurrengo urtean Cambridge-ko\" Trinity College\" ikastetxean ikasten hasi zen eta han A.H. Hallam-en lagun egin zen. 1830. urtean \"Poems Chiefly Lyrical (Poema lirikoak bereziki) \"bakarkako lehen liburua argitaratu zuen, eta 1831. urtean ikasketak utzi behar izan zituen aita hil zitzaionean. 1832. urtean bere bigarren poema bilduma argitaratu zuen: \"Poems\" \"(Poemak), The Lotus Eaters\" \"(Lotofagoak) \"eta \"The Lady of Shalott\" \"(Shalott-eko dama)\" poema ezagunak haien artean. 1833. urtean bere lagun Hallam-en heriotzak eragin handia izan zuen beregan, eta \"In memoriam\" (1850) obra idazteari ekin zion haren ohoretan. Bere lanak ia hamar urte argitaratu gabe egon ondoren, 1842. urtean hirugarren poema bilduma argitaratu zuen \"Ulysses\" eta \"Locksley\" poemak barne, eta 1847. urtean \"The Princess\" \"(Printzesa) \"kontakizun poema bilduma. 1853. urtean Wight uhartera erretiratu zen eta han egon zen 1869 arte. Garai hartan ere obra ugari argitaratu zuen: \"Ode on the Death of the Duke of Wellington\" (1852, \"Wellington dukearen heriotzari eskainitako oda\"), \"Maud and other Poems\" (1855, \"Maud eta beste poema batzuk\"), \"Idylls of the King\" (1859, \"Erregearen Idilioak\"), \"Enoch Arden\" (1864). 1875-1879 bitarteko urteetan historiari buruzko hiru drama idatzi zituen: \"Queen Mary\" \"(Maria erregina), Harold eta Becket\". Poesian erabili zuen teknikarengatik, eta hizkuntzan eta pentsamenduan sakondu izanagatik maisu handitzat hartua izan da, bere garaiko gizarteak haren lanak ongi hartu ez zituen arren."}
{"id": "271296", "revid": "116965", "url": "https://eu.wikipedia.org/wiki?curid=271296", "title": "Mari Aiestaran", "text": "Maria Dolores Aiestaran Amunarriz (Donostia, Gipuzkoa, 1948ko azaroaren 24a -) gipuzkoar belar hockeyko jokalari eta entrenatzailea da.\nBiografia.\nJokalari bezala lehenik eta entrenatzaile moduan ondoren, hogeita hamar urte eman ditu Mari Aiestaranek Donostiako Real Sociedaden hockey-taldeari lotuta. Belar gaineko hockeyan \"Alperrak\" lagun arteko taldean hasi eta berehala sartu zen Real Sociedaden taldean.\n1994. urtera arte jokalari izan zen, eta urte hartan jokatzeari utzi eta taldearen entrenatzaile eta ordezkari bilakatu zen. Espainiako hockey-selekzioan ere hamalau urtez aritu da, eta nazioarteko 89 partida jokatu ditu. 1971-1994 bitartean titulu ugari lortu zituen jokalari moduan nazioarteko lehiaketetan: sei Munduko Kopa, Europako Kopa bat, eta Nazioarteko Kopa bat eskuratu zituen.\nReal Sociedad taldeko jokalari zela, berriz, Espainiako Txapelketa bat, hiru Liga, bi Erregina Kopa, eta Areto Hockeyko beste bi txapelketa lortu zituen. Real Sociedad taldearen entrenatzaile bezala hiru Liga Txapelketa, Europako Txapelketa bat eta Areto Hockeyko beste bat lortu izan ditu.\nHorrez gainera, bera izan da urrezko domina olinpiarrak erdietsi zituzten Maider Telleria, Teresa Motos eta Nagore Gabellanes jokalarien prestatzailea.\nHorrez gainera, Donostiako Santo Tomas Lizeoan 15 urtetik gora eman ditu haurrei hockeya erakusten, eta Euskadiko Selekzioaren entrenatzailea ere izan da. 1999-2000 denboraldia amaitu ondoren utzi zion Mari Aiestaranek bere betiko taldea entrenatzeari, nahiz eta ordezkari bezala jarraitu.\n1998an Donostiako Udalak Hiritar Merituari eskainitako domina eman zion. 2000. urtean Euskal Herriko Hockey Federazioak ematen duen esker oneko saririk garrantzitsuena eskuratu zuen, Urrezko Sticka, baita Real Sociedad taldearen urre eta harribitxizko domina ere."}
{"id": "271297", "revid": "28807", "url": "https://eu.wikipedia.org/wiki?curid=271297", "title": "Mar\u00eda Dolores Ayestar\u00e1n Amunarriz", "text": ""}
{"id": "271298", "revid": "28807", "url": "https://eu.wikipedia.org/wiki?curid=271298", "title": "Mary Aiestaran Amunarriz", "text": ""}
{"id": "271299", "revid": "28807", "url": "https://eu.wikipedia.org/wiki?curid=271299", "title": "Mari Aiestaran Amunarriz", "text": ""}
{"id": "271300", "revid": "90204", "url": "https://eu.wikipedia.org/wiki?curid=271300", "title": "Pedro Ram\u00edrez V\u00e1zquez", "text": "Pedro Ram\u00edrez V\u00e1zquez (Mexiko Hiria, Mexiko, 1919ko apirilaren 16a - \"ibidem\", 2013ko apirilaren 16a) mexikar arkitektoa izan zen. Bere eraikinen handitasunagatik eta mexikar sustraiko arkitektura-molde plastikoagatik da ezaguna.\nBiografia.\nEgin zuen lanik ezagunena herri-eskola (1958) prefabrikatua zen, Milango XIII. Hiru Urteko sari berezia jaso zuena. Mexiko Hiriko Antropologia Museoa (\"Museo Nacional de Antropolog\u00eda\") (1964) da monumentalismo horren beste erakusgarri bat; aretoak patio laukizuzen zabal baten inguruan daude antolatuta; sarreraren mutur batean, egituraren parte gisa, euritako erraldoi moduko bat dago, eta egitura horren erditik, eusten dion zutabea inguratuz, ura erortzen da etengabe, errezel bat bailitzan. Iturri erraldoi hori Tlaloc euriaren jainkoaren irudikapena da. Obra hori, oro har, duintasun nazionalaren irudikapena da, kolonaurreko kulturen eta hispaniar kulturen arteko nahasketaren erakusgarri bat, eta mexikar arkitekturaren ezaugarri nagusien bilduma: patioa eraikuntzaren elementu nagusi gisa erabiltzea, patioaren inguruan antolatutako espazioak, paisaiarekiko adostasuna, materialak eta egiturak koloreak errespetatuz erabiltzea, eskulangintzako akaberak eta abar. Museoak Sao Pauloko VIII. Bienalaren saria irabazi zuen 1965ean.\nPedro Ram\u00edrez V\u00e1zquezen garrantzi handiko beste obra batzuk: Juarez hiriko Museo Nazionala eta Iraultzaren Museoa; Arte Modernoko Museoa; Historia Galeria (Mexiko Hiria); Azteca Tlalpan futbol zelaia; eta Guadalupeko eliza. Halaber, obra txikiagoak egin ditu: Coyoacan eta La Lagunillako azokak; Omega eraikinak; Hegazkin Konpainiaren eraikina; eta beste instituzio eta erakunde batzuen eraikinak.\nSari asko irabazitakoa zen, bai Mexikon, bai Mexikotik kanpo; horien artean aipagarrienak Arteen Sari Nazionala eta Frantziako Arkitektura Akademiaren Urrezko Domina ziren."}
{"id": "271301", "revid": "119347", "url": "https://eu.wikipedia.org/wiki?curid=271301", "title": "Patrick Tosani", "text": "Patrick Tosani (Boissy-l'Aillerie, Frantzia, 1954ko irailaren 28a) argazkilaria da. Arkitekturako ikasketak egin zituen Parisen 1973-1979 bitartean, eta gero argazkilaritzan murgildu zen. Tosaniren koloretako lanen helburu nagusia errealitatearen berri ematea da, eta horretarako erabiltzen dituen gaiak hauek dira: zapata-orpoak, koilarak, danborrak, eskuak, hankak, haragi-puskak, ogi-mamia.\nTosaniren lehenengo lanek, 1980ko hamarraldiaren hasierakoek, gauzen begirada zuzen eta hutsala adierazi nahi dute, eta haren asmoa da argazkilaritzaren baliabide objektiboenekin lan egitea: zehaztasuna, ikuspegien aurrealdea, kolorea, argitasuna, handitzea. Parametro horiek espazioaren eta eskalaren arazoa definitzen laguntzen diote, eta horixe da Tosaniren lanaren ezaugarrietako bat. Eskala-joko horiek txikitik handira doaz beti, gertu-gertutik ateratako eta izotz-koskorretan sartutako irudi txikietan bezala (menditarra, eskiatzailea, dantzaria). Baina ondoren formatu handiko argazkietara jo zuen, \"Talons\" (1987) sailean esate baterako. Azken horretan emakumezkoen zapata-orpoak agertzen dira, bi metrorainoko luzerakoak. \"G\u00e9ographies\" (1988) sailean oraindik garbiago erakusten du espazioaren garrantzia.\nBestalde, Tosaniren irudi gehienetan denbora da gai nagusia. Igaro den denbora ez da soilik paperean betiko adierazten den une jakin bat, objektuetan eragina izan duen denboraren joana ere bada. \"La Pluei seule\" (1986, \"Euria bakarrik\") sailean euriaren argazkiak bildu zituen. Objektuengan egindako lanari dagokionez, Tosanik ardura handia izan zuen objektuen ehundura, islak eta koloreak adierazten. Horretarako, ukimen-balioak ematen saiatu zen, batez ere gizaki-buruak goitik erakutsiz, oso hurbiletik eta ia aurpegia ikusten ez dela, eta abar. \"Portraits\" sailean (1984-1985), berriz, aurpegien argazki nahasiak agertu zituen Braille paperaren gainean.\n1997an, Ni\u00e9pce saria jaso zuen."}
{"id": "271303", "revid": "6950", "url": "https://eu.wikipedia.org/wiki?curid=271303", "title": "Jorge Riechmann", "text": "Jorge Riechmann (Madril, 1962ko martxoaren 24a) espainiar idazlea da. Katalunian bizi den poeta, itzultzailea, saiakeragilea, matematikaria, filosofoa, ekologista eta zientzia politikoetan doktorea da. Obra poetiko zabal baten egile gisa, kontzientziaren poesiaren poeta-taldearekin lotuta dago.\nLetretako ikasketak egin zituen eta irakasle da Bartzelonako Unibertsitatean. Aurrekoaz gain, ekologista eta bakezale ezaguna da, Maiatzaren Lehena Fundazioko ingurumen sailaren zuzendaria. Bizitza politikora sartu zen laurogeiko hamarkadaren lehen erdian, Espainia NATOn egotearen aurkako kanpainarekin batera. Harrezkero, mugimendu ekobakezalearekin lotuta egongo da. \nMatematikan lizentziatu zen Madrilgo Complutense Unibertsitatean 1986an. Filosofia, UNEDen, (1984-1986), eta alemaniar literatura ere ikasi zituen Ekialdeko Berlingo Humboldt Unibertsitatean (1986-1989). Zientzia Politikoetan doktorea da Bartzelonako Unibertsitate Autonomoan, Alemaniako alderdi berdeari buruzko tesi batekin. 1990etik 2008ra Bartzelonako Unibertsitateko Soziologia eta Gizarte Zientzien Metodologia Saileko kide izan zen; 1995etik filosofia moraleko irakasle titularra izan zen unibertsitate berean.\nPoeta gisa \"C\u00e1ntico de la erosi\u00f3n\" (1987, \"Erosioaren kantika\", Hiperion sariaren irabazlea) liburuarekin eman zuen bere burua ezagutzera. Handik aurrera XX. mendearen bukaerako espainiar poesiaren ahots originaletako bat ez ezik, Jorge Riechmann erreferentzia puntu bat izan da poeta gazte, erradikal, ikonoklasta eta bide urratzaileentzat. Aitzindaritza lan hori dela eta, Espainiako egungo poesia antologia inportanteenetan agertzen da bere obra.\nHaren poesiaren ezaugarriak aipatzean, Riechmannek berak dio bere poesia \u00abatsekabearen poesia\u00bb dela, ilusio estetikoa haustea du jomuga, adimena eta emozioa kausa bakar baten esanetara jartzeko, poetaren inguruko mundua aldatzeko. Poesia kontsolagarri eta malenkoniatsuari kontrajarriz, Riechmannek atsekabearen poesia amorratua eskaintzen du. Poetaren inkonformismo horren atzean gizarte-talde behartsuenen esplotatzaileen eta naturaren suntsitzaileen aurkako jarrera erradikala dago.\nHaren lanik aipagarrienak: \"Cuaderno de Berl\u00edn\" (1989, \"Berlingo koadernoa\"); \"Veintisiete maneras de responder a un golpe\" (1993, \"Kolpe bati erantzuteko hogeita zazpi modu\"); \"Materia m\u00f3vil\" (1993, \"Materia mugikorra\"); \"El corte bajo la piel\" (1994, \"Azalpeko ebakia\"); \"Baila con un extranjero\" (1994, \"Atzerritar batekin dantzan\"); \"Donde es posible la vida\" (1995, \"Bizitza posible den lekuan\"); \"La lengua de la muerte\" (1977, \"Heriotzaren mingaina\"); \"El d\u00eda que dej\u00e9 de leer EL PA\u00cdS\" (1977, \"EL PA\u00cdS irakurtzeari utzi nion eguna\"). Bestalde, literaturaren teorialari gisa ere zenbait lan argitaratu du.\n1990-2003 urte-bitartean \"Mientras Tanto\" gizarte-zientzien eta gogoeta politikoaren aldizkariko erredaktore izan zen. Greenpeaceren Batzordeko kide ere izan zen 2002-2006 bitartean.\nLiteratura frantseseko eta alemaneko lanak itzultzen ditu gaztelaniara."}
{"id": "271304", "revid": "46380", "url": "https://eu.wikipedia.org/wiki?curid=271304", "title": "Alphonse de Lamartine", "text": "Alphonse de Lamartine (M\u00e2con, Borgoina, 1790eko urriaren 21a - Paris, 1869ko otsailaren 28a ) frantses poeta, idazlea eta politikaria izan zen. Frantziako mugimendu erromantikoko idazle nagusietako bat izan zen.\nBizitza.\nFamilia aristokratiko batean sortu zen, eta erlijio-giro estuan hezi zuten. 1814an Luis XVIII.aren zerbitzuan jarri zen guardia gisa, baina hurrengo urtean, Suitzara joan behar izan zuen, Napoleonek Frantziako aginpidea eskuratu zuenean. Napoleonen Inperioak hondoa jo zuenean, militar karrera utzi zuen.\nLiteraturaz arduratu zen gaztetik, eta 1816tik aurrera hasi zen idazten. 1820an \"Les M\u00e9ditations po\u00e9tiques\" (\u00abPoesia-gogoetak\u00bb) obra argitara eman zuen, eta berebiziko arrakasta izan zuen haren lirismo sakonak gazte erromantikoen artean. Hurrengo urteetan, Frantziako ordezkari egon zen Toskanan, eta han idatzi zuen \"Les harmonies po\u00e9tiques et religieuses\" (1830, \u00abPoesia- eta erlijio-harmoniak\u00bb), Jainkoaren laudorioz onduriko salmo-bilduma moderno gisa jaso zen obra.\nEkialdera eta Lur Santura joan zen erromes, baina alaba baten heriotzak sakonean aldarazi zion fedea, kristautasun liberal eta sozial baten aldera. Aldaketa horren lekuko utzi zituen \"Jocelyn\" (1836) eta \"La Chute d\u00b4un ange\" (1838, \u00abAingeru baten gainbehera\u00bb). Gizarte-arazoez gero eta axola handiagoa erakutsi zuen aurrerantzean, eta \"Les Recueillements\" (1839, \u00abBarnerako biltzeak\u00bb) obraren ondoan, Luis Filipe Frantziakoaren aurka hasi zen politikan, eta \"Histoire des Girondins\" (1847, \u00abGirondarren historia\u00bb) obra didaktikoa plazaratu zuen. Harrera ona izan zuen liburu hark, eta 1848an Frantziako kanpo ministro izendatu zuten.\n1851n, Frantziako Bigarren Inperioa etortzearekin, amaitu zen politika-aldi hura eta, diru askorik gabe, historia-obrak, eleberri sozialak eta autobiografia-idazkiak (\"Confidences\", 1849-1852) prestatu zituen."}
{"id": "271305", "revid": "336", "url": "https://eu.wikipedia.org/wiki?curid=271305", "title": "Harold Scott MacDonald Coxeter", "text": "Harold Scott MacDonald Coxeter (Londres, 1907ko otsailaren 9a - Kanada, 2003ko martxoaren 31) britainiar matematikaria izan zen.\nBiografia.\nCambridgeko Unibertsitatean egin zituen ikasketak, eta 1929an graduatu zen. Doktoregoko ikasketak ere Cambridgen egin zituen, H. F. Bakerren zuzendaritzapean, eta 1931n bukatu zituen. Ikerlanean jarraitu zuen Cambridgen, eta bitartean, Princetonen ere aritu zen, Veblenen zuzendaritzapean ikerketak egiten. 1932tik 1933ra bitartean, Rockefeller Fellow, eta 1933tik 35era bitartean, Procter Fellow izan zen. 1936an Torontoko Unibertsitatean irakasle postu bat onartu zuen. Coxeterrek geometria landu zuen, gehienbat. Bereziki, politopoen teorian, geometria ez-euklidearrean, talde teorian eta konbinatorian egin zituen ekarpenak. Hala, talde-mota batzuek bere izena jaso zuten, eta 1934an Coxeterrek bere izena zuten talde esferiko eta euklidear guztiak sailkatzea lortu zuen. Unibertsitate askok ohorezko doktoregoak eman zizkioten, haien artean, Yorkeko Unibertsitateak. Bestalde, Londresko Errege Elkarteko eta Kanadako Errege Elkarteko kide ere izan zen. Bere geometria-liburu garrantzitsuenen artean hauek dira aipagarriak: \"The real projective plane\" (1955, \"Plano proiektibo erreala\"), \"Introduction to geometry\" (1961, \"Geometriaren hastapenak\"), \"Regular polytopes\" (1963, \"Politopo erregularrak\"), \"Non-euclidean geometry\" (1965, \"Geometria ez-euklidearra\") eta S. L. Greitzerrekin batera idatzitako \"Geometry revisited\" (1967, \"Geometria berrikusia\"). W. O. J. Moserrekin batera egindako talde-irudikapenei buruzko lan famatu bat ere, \"Generators and relations for discrete groups\" (\"Talde diskretuen sortzaileak eta erlazioak\"), argitaratu zuen. 1938an Rouse Ballen \"Mathematical recreations and essays\" liburua berritu zuen. 1997an Kanadako Companion of the Order titulua eskuratu zuen."}
{"id": "271306", "revid": "46380", "url": "https://eu.wikipedia.org/wiki?curid=271306", "title": "Ren\u00e9 Depestre", "text": "Ren\u00e9 Depestre (Jacmel, Haiti, 1926ko abuztuaren 29a) haitiar idazlea da. Haitiko diktaduraren aurka eta Negritud kultura-taldeko kide gisa gailendu zen.\nBiografia.\nOso gazterik hasi zen idazten, eta hogei urte bete zituenerako argitaratuak zituen bi liburu, ospe handia eman ziotenak: \"\u00c9tincelles\" (1945, \"Distirak\") eta \"Gerbe de sang\" (1946). Zenbait lagunekin batera, abangoardiazko arte-aldizkari bat argitaratu zuen, \"Ruche\", 1945ean. Aldizkariak ale berezi bat eskaini zion Andr\u00e9 Bretonek, New Yorkeko erbestera itzuli aurretik, Port-au-Princen egin zuen hitzaldi-sailari. Hitzaldi haiek izugarrizko arrakasta izan zuten Haitiko artista gazteen artean; artistok, Aim\u00e9 C\u00e9saireren gidaritzapean, berehala heldu zioten mugimendu surrealistari. Diktadurak zentsuratu egin zuen aldizkariaren ale hura eta Deprestre kartzelatua izan zen. Espetxeratze hark istilu larriak eragin zituen Haitiko hirian, eta tropak kalera irten ziren protesta zapaltzera. Horren ondoren Depestre erbesteratua izan zen. Harrezkero Frantzian bizi izan zen, eta C\u00e9saire, Damas eta Senghorrek Parisen sortu zuten Negritud kultura-mugimenduko kide egin zen.\nFrantzian argitaratu zuen bere hurrengo obra guztia: \"V\u00e9g\u00e9tations de Clart\u00e9\" (1951, \"Argitasun landaredia\"); \"Traduit du Grand Large\" (1952, \"Zabaletara itzulia\"); \"Minerai noir\" (1957, \"Mea beltza\").\nHabanara joan zen gero; Kuban eskolak eman zituen hogei urtez. Urte haietako lan nagusiak hauek dira: \"Chronique d'un animal marin\" (1964, \"Itsas animalia baten egunerokoa\"); \"Un arc-en-ciel pour l'Occident chr\u00e9tien\" (1966, \"Ostadar bat mendebalde kristauarentzat\"); eta \"Cantate d'Octobre \u00e0 la Vie et \u00e0 la Mort du Commandant Ernesto Che Guevara\" (1968), azkeneko hori Che Guevara hil berriari eskainia. Urte haietan, gainera, narratiba landu zuen, adibidez \"Hadriana dans tous mes r\u00eaves\" (1988, \"Hadriana nire amets guztietan\") obran, zeinarekin jaso baitzuen 1988ko Renaudot saria. Bere saiakeretan, bestalde, Negritud kultura-taldearen ideiak azaldu zituen: \"Bonjour et Adieu \u00e0 la N\u00e9gritude\" (\"Egun on eta agur belztasunari\"); \"Nortasun lanak\" (1989).\n2007ko apirilean, Robert Ganzo poesia-saria jaso zuen, \"La rage de vivre\" liburuarengatik."}
{"id": "271308", "revid": "28807", "url": "https://eu.wikipedia.org/wiki?curid=271308", "title": "Stanley Getz", "text": ""}
{"id": "271309", "revid": "28807", "url": "https://eu.wikipedia.org/wiki?curid=271309", "title": "Stan", "text": ""}
{"id": "271310", "revid": "46380", "url": "https://eu.wikipedia.org/wiki?curid=271310", "title": "Norman Mailer", "text": "Norman Mailer (Long Branch, New Jersey, Ameriketako Estatu Batuak, 1923ko urtarrilaren 31 - New York, Ameriketako Estatu Batuak, 2007ko azaroaren 10a) ingelesezko idazlea izan zen. Bigarren Mundu Gerran parte hartu zuen, eta hango bizikizunetan oinarri hartuta idatzi zuen bere lehen eleberria, J. Dos Passosen teknikaren ildotik: \"The Naked and the Dead\" (1948, \"Biluziak eta hilak\"). New Yorkeko alkatetzarako hautagai aurkeztu zen, eta Estatu Batuetako gizartean gertatu ziren gatazketan parte hartu zuen, MacCarthyren eta Vietnamgo Gerraren kontra, bereziki.\nBigarren Mundu Gerraren ondoren, Estatu Batuetan agertu zen mugimendu errealistak izan zuen idazle garrantzizkoena izan zen, eta bere garaiko gizartearen deskribatzaile zehatza eta artatsua izan zen. Mailerrenak dira, besteak beste: \"The White Negro\" (1957, \"Beltz zuria\"), saioa; \"Barbary Shore\" (1951, \"Barberiako itsasertza\"); \"An American Dream\" (1965, \"Amets amerikarra\"); \"Why are We in Vietnam?\" (1967, \"Zergatik gaude Vietnamen?\").\n1968an, \"The Armies of the Night\" (\"Gaueko gudarosteak\") eleberria argitaratu zuen; obra horrekin hasi zen gertakizun errealen kronika egiten, kazetaritzatik oso hurbil. Joera horren eredu garbia da \"The Executioner\u00b4s Song\" (1979, \"Borreroaren kantua\") eleberria. 90eko hamarraldian lanean jarraitu zuen. Hala, 1991n, \"Harlot's Ghost\" (\"Harloteko fantasma\") argitaratu zuen, CIAri buruzko eleberria. 1996an \"Oswald\" idatzi zuen, 800 orrialdeko liburua; Kennedy lehendakariaren hiltzaileari buruzko biografia da. Mailerren azken eleberria \"The Gospel According to the Son\" (1997, \"Ebanjelioa Semearen arabera\") lana izan zen. Mailerrek bere lan gehienetan gizartearen aurrean sentitzen zuen samintasuna erakusten zuen, eta bere filosofia liberala adierazten zuen. Gidoiak ere idatzi zituen, eta zenbait filmetan zuzendari- eta antzezle-lana ere egin zuen. Pulitzer saria irabazi zuen bere saiakera lanengatik."}
{"id": "271311", "revid": "512", "url": "https://eu.wikipedia.org/wiki?curid=271311", "title": "Robert Fogel", "text": "Robert William Fogel (New York, 1926ko uztailaren 1a - Oak Lawn, Illinois, 2013ko ekainaren 11) estatubatuar historialari eta zientzialaria izan zen. Cambridge, Columbia eta Johns Hopkins unibertsitateetan goi-mailako ikasketak egin ondoren, eskolak eman zituen Harvardeko eta Rochesterreko unibertsitateetan.\nEsklabotasunak eta burdinbideek Estatu Batuetako ekonomian izan zuten eraginari buruz idatzi du batez ere, eta haren ideia erradikalak oso eztabaidatuak izan dira. \"The Union Pacific Railroad: A Case in Premature Enterprise\" (1960) eta \"Railroads and American Economic Growth: Essays in Econometric History\" (1964) liburuetan guztiz desegin zuen ordu arteko iritzi nagusia, burdinbideek Estatu Batuetako ekonomiaren hazkundean oso eragin gutxi izan zutela azaldu zuenean. Ideia horrek baino are hauts gehiago harrotu zuten ordea, \"Time on the Cross: The Economics of American Negro Slavery\" (1974, \"Estatu Batuetako ekonomia esklabotasunaren garaian\") liburuan plazaratu zituenak: alegia, esklabotasuna kotoia lantzeko sistema eraginkorra izan zela eta arrazoi politikoengatik \u2014ez ekonomikoengatik\u2014 desagertu zela. Liburuak izan zituen kritika zorrotzei erantzunez, \"Without Consent or Contract: The Rise and Fall of American Slavery\" (1989-1992, \"Baimenik gabe: Estatu Batuetako esklabotasunaren goraldia eta beheraldia\") idatzi zuen gero. Liburu horretan esklabotasuna gaitzetsi zuen eta aurreko ikerketan behar bezala argitu gabe utzitako gai batzuk hobeto azaldu zituen. 1993an Ekonomiako Nobel saria jaso zuen, Douglass C. Northekin batera, historiako gertakariak teoria ekonomikoen eta metodo kuantitatiboen bidez aztertzeko egindako lanarengatik, eta kliometria \u2014historiaren azterketa estatistiko zehatzak eta neurketa objektiboak egitean datzan ekonomiaren adarra\u2014 fundatuz egindako ekarpenarengatik.\nFogel gaur egun Center for Population Economics (CPE) erakundeko zuzendaria da, Chicagoko Unibertsitatean, eta NIH (National Institutes of Health) erakundeak bultzatutako \"Early Indicators of Later Work Levels, Disease and Death\" proiektuko ikertzaile nagusia.\nFogelen azken kontzeptuak ondorengo lanetan jasota daude: \"The Escape from Hunger and Premature Death, 1700\u20132100: Europe, America, and the Third World\" eta \"The Changing Body: Health, Nutrition, and Human Development in the Western World since 1700\", biak ere Cambridge University Press-ek argitaratuak."}
{"id": "271312", "revid": "119347", "url": "https://eu.wikipedia.org/wiki?curid=271312", "title": "Xenofonte", "text": "Xenofonte (, \"Xenoph\u014dn\", ahoskatua; K.a. c. 431 - 354) historialari, militar eta filosofo greziarra zen, eta Greziaren kultura eta historiari buruzko idazkiengatik ezaguna da.\nBizitza.\nAtenas inguruan jaio zen, Atika eskualdean, K.a. V. mendearen bigarren erdian, familia dirudun batean. Haurtzaroa eta gaztaroa Peloponesoko Gerraren garaian (K.a. 431-404) igaro zituen.\nSokratesen dizipulua izan zen eta harengan inspiratutako elkarrizketak idatzi zituen. Hogeita Hamar Tiranoen gobernuan, Xenofonte Persiara zihoazen mertzenario greziarrez osatutako espedizio batean sartu zen; espedizio horrek \"Hamar Milen Espedizioa\" zuen izena, eta Ziro Gaztea printze persiarrak kontratatuak ziren (Ziro Gaztearen adiskidea zen). Ziro Cunaxako Guduan hil zen, eta espedizioa bertan behera geratu zen.\nEspedizio horren kontakizunak \"Anabasia\" du izena, eta Xenofonteren lanik ezagunena da. Alexandro Handiak Akemenestar Inperioa inbaditu zuenean idazlan bikain hori kontsultatu zuen, eta erabakiak hartzeko orduan lagungarri egin zitzaion.\nGreziara itzuli zenean, Xenofonte Agesilao II.a errege espartarraren zerbitzura jarri zen. Asia Txikiko hiri greziarrak persiarrengandik babesteko espedizio bat gidatzen zuen Agesilaok.\nXenofontek Koroneiako Guduan parte hartu zuen, Agesilaoren zerbitzura, eta gudua eta gero deserrira joan behar izan zuen.\nAutore batzuen iritziz, Xenofonte panhelenismoaren ideiaren sortzaileetako bat da, Atenasen kaltetan askotan Espartaren aldeko bazen ere, polis greziar guztiak politikoki elkartzeko ideia bultzatu baitzuen.\nIdazlanak.\nBere idazlanetan demokrazia atenastarraren aurkako, eta Espartan eta Persian ezagutu zituen molde autoritarioagoen aldeko agertzen da. Era guztietako idazlanak ditu; besteak beste, historikoak eta biografikoak, sokratikoak eta elkarrizketak, eta tratatuak.\nEstiloari dagokionez, hutsune nabarmenak ditu: datuak biltzeko orduan ez da zehatza, datuak ahaztu egiten zaizkio eta garrantzizko gertaerak alde batera uzten ditu. Bere ikuspegitik kontatzen ditu gertaerak.\nGudarostean izan dituen esperientziei buruzko kontakizunak dira. Idazkera freskoa, zehatza eta askotan azkarra da.\nIdazlan argi eta sinpleak izatean, irakurle asko erakarri zituen."}
{"id": "271313", "revid": "28807", "url": "https://eu.wikipedia.org/wiki?curid=271313", "title": "Xenophon", "text": ""}
{"id": "271315", "revid": "336", "url": "https://eu.wikipedia.org/wiki?curid=271315", "title": "Georges Bernanos", "text": "Georges Bernanos frantses idazlea (Paris, 1888ko otsailaren 20a - Neuilly-sur-Seine, 1948ko uztailaren 5a).\nBiografia.\nLehen ikasketak jesuitekin egin ondoren, Zuzenbidea eta Letrak ikasi zituen. Kazetaritza-lanei ekin zien, Action fran\u00e7aise alderdi eskuindarreko kide gisa. Laster, politikaren kritika morala bultzatu zuen bere idatzietan, frantses burgesiaren porrota salatuz. 1926an argitaratu zuen lehen eleberria: \"Sous le soleil de Satan\" (\"Satanen eguzkiaren azpian\"); bertan, protagonista den apaizak etsipenaren tentazioa jasaten du. Hain zuzen ere, Bernanosek deabruaren erasoen aurka arimak egin behar duen gudua deskribatzen du bere eleberrietan: \"L\u00b4imposture\" (1928, \"Iruzurra\"), \"La Joie\" (1929, \"Poza\"), \"Le Journal d\u00b4un cur\u00e9 de campagne\" (1936, \"Herriko apaiz baten egunkaria\"). Hasieran, Francoren altxamenduaren aldeko izan zen, baina Palma Mallorcakoan bizitako gertakarien lekukotza zuzenak \"Les Grands Cimeti\u00e8res sous la lune\" (1938, \"Ilargi azpiko hilerri handiak\") idaztera behartu zuen; Eliza eta Francoren elkar-hartzea salatzen du bertan. Municheko Biltzarraren ondoren, Brasila erbesteratu zen, De Gaulle eta erresistentziaren alde agertu zelako: \"Scandale de la verit\u00e9\" (1930, \"Egiaren eskandalua\"), \"Carte aux anglais\" (1942, \"Ingelesei gutuna\"). Frantziara itzultzean, \"Monsieur Ouine\" (1946) argitaratu zuen, bekaturik okerrena, graziaren aurreko axolagabekeria zela plazaratuz. Gero Tunisian finkatu zen (1946-1948), eta gerora antzerki eta film bilakatuko zen \"Dialogues des carm\u00e9lites\" (\"Karmeliten elkarrizketak\") eleberriari amaiera eman zion. Beste zenbait lan: \"La grande peur des bienpensants\" (1931, \"Pentsalari txintxoen izua\"), \"Un crime\" (1935, \"Krimena\"), \"La France contre les robots\" (1947, \"Frantzia roboten kontra\"), \"Le chemin de la croix des \u00e2mes\" (1948, \"Arimen gurutze-bidea\").\nBibliografia.\n\u200e"}
{"id": "271316", "revid": "512", "url": "https://eu.wikipedia.org/wiki?curid=271316", "title": "Tirso de Molina", "text": "Tirso de Molina, jaiotza-izenez Gabriel T\u00e9llez (Madril, Espainia, 1579ko martxoaren 24a - Almazan, Soria, Espainia, 1648ko martxoaren 12a) espainiar antzerki-idazlea izan zen. Lope de Vegaren jarraitzaile handiena izan zen.\nBiografia.\nAlcala de Henaresko Unibertsitatean ikasi zuen, eta 1601ean Mesedeetako Ordenako fraide egin zen. Ordenako kronikari izendatu zuten 1632an, eta haren historia idatzi zuen 1637an. Ospe handia izan zuen, halaber, teologo gisa.\n1616an Ameriketako Hispaniola uhartera bidali zuten, eta 1618an Toledon finkatu zen eta geroxeago Madrilen. 1621ean idatzi zuen \"Los Cigarrales de Toledo\" (1621, \"Toledoko lorategiak\"), bertso, kontakizun eta antzerki-obra txikien bilduma, eta Trujilloko eta Toledoko komentuetan bizi izan zen ondoren.\nHirurehun antzerki-obratik gora idatzi zituen (laurogei inguru ezagutzen dira), tragediak, komediak, Biblian eta historian oinarrituriko lanak eta erlijio-dramak (\"auto sacramental\" deituak). Lope de Vegaren modura, ez zituen antzerki klasikoaren arauak errespetatu, eta zorroztasun berezia zuen pertsonaien psikologia aurkezterakoan.\nBost partetan argitaratu zituen antzerki-lanak, 1627tik 1636ra bitartean. Bi tragedia daude bere lan ospetsuenen artean: \"El burlador de Sevilla y convidado de piedra\" (1625, \"Sevillako engainatzailea eta harrizko gonbidatua\"; obra horretan agertzen da aurrenekoz antzerkian Don Juan pertsonaia) eta \"El Condenado por desconfiado\" (1635, \"Fio ez zelako kondenatua\"). Bi obra horiez gainera, ospe handiko beste obra batzuk ere aurkeztu zituen: \"El vergonzoso en palacio\" (1611, \"Lotsatia jauregian\"), \"La venganza de Tamar\" (1634, \"Tamarren mendekua\"), \"Don Gil de las calzas verdes\" (1635, \"Don Gil galtza berdeduna\"), \"La prudencia en la mujer\" (1635, \"Emakumearen zuhurtzia\"), \"Los Amantes de Teruel\" (1635, \"Teruelgo maitaleak\")."}
{"id": "271317", "revid": "28807", "url": "https://eu.wikipedia.org/wiki?curid=271317", "title": "Gabriel T\u00e9llez", "text": ""}
{"id": "271319", "revid": "96586", "url": "https://eu.wikipedia.org/wiki?curid=271319", "title": "Stefan Heym", "text": "Stefan Heym \u2014jaiotza-izena: Hellmuth Fliegel\u2014 (Chemnitz, Alemania, 1913ko apirilaren 10a - Ein Bokek, Israel, 2001eko abenduaren 16a) alemanezko eta ingelesezko idazlea izan zen.\nBiografia.\nFilologia eta kazetaritzako ikasketak egin zituen Berlinen. 1933an Txekoslovakiara joan zen, eta 1937an Estatu Batuetara. Han, faxismoaren aurkako aldizkari bateko erredakzioko buru izan zen. Gero, Estatu Batuetako armadan sartu zen, baina bota egin zuten, bere ideia marxistengatik. 1952an, Estatu Batuetatik joan zen, Koreako Gerragatik protesta egiteko, eta Alemaniara itzuli zen, Berlinera.\nOrdurako ospe handiko idazlea zen, bere eleberri sozialengatik: \"Der Fall Glasenapp\" (1942, \"Glasenapp auzia\"), \"Kreuzfahrer von heute\" (1948, \"Egungo gurutzatuak\"). Bere eleberrietako gai nagusia gizabanakoaren autodeterminazio-eskubidearen aldeko borroka da, eta gizabanakoaren eta estatuaren boterearen arteko gatazka Alemaniako faxismoan, Estatu Batuetako kapitalismoan, eta Alemaniako Errepublika Demokratikoko sozialismoan. Horregatik, bere eleberriek gertaera errealak islatzen dituzte: \"Glasenapp auzia\" obrak faxismoaren mendeko 1941eko Praga erakusten du; \"Egungo gurutzatuak\" eleberriak, berriz, Estatu Batuetako gudarostearen parte-hartzea Bigarren Mundu Gerran; \"Golsborough\" (1953) liburuan Estatu Batuetako meatzarien 1950eko greba du kontagai. Beste lan batzuk: \"Die Papiere des Andreas Lenz\" (1963, \"Andreas Lenzen paperak\"); \"Der K\u00f6nig David Bericht\" (1972, \"David erregearen txostena\"); \"Collin\" (1979); \"Ahasver\" (1981). 1992an \"Filz. Gedanken \u00fcber das neueste Deutschland\" (\"Filz. Alemania berriari buruzko gogoetak\") argitaratu zuen, Alemaniaren batasunaren aurka protesta egiteko. Berlingo Harresia eraitsi zutenean, Alemaniako Alderdi Sozialdemokratako kide egin zen, eta 1994an aulki bat lortu zuen Legebiltzarrean."}
{"id": "271320", "revid": "28807", "url": "https://eu.wikipedia.org/wiki?curid=271320", "title": "Hellmuth Fliegel", "text": ""}
{"id": "271321", "revid": "56334", "url": "https://eu.wikipedia.org/wiki?curid=271321", "title": "Rom\u00e0 Perpiny\u00e0", "text": "Rom\u00e0 Perpiny\u00e0 i Grau (Reus, Katalunia, 1902 - 1991eko uztailaren 25a) katalan ekonomista izan zen.\nBiografia.\nDeustuko Unibertsitatean egin zituen ekonomia-zientzietako ikasketak. Ondoren, Frankfurten eta Berlinen osatu zituen; Berlinen eskuratu zuen doktoregoa, 1929. urtean.\nBesteak beste, Valentziako Ikerketa Ekonomikoetako Zentroaren sortzailea eta zuzendaria (1929-1941) izan zen, eta Madrilgo Unibertsitate Konplutentseko teoria ekonomikoko irakasle (1945-1955) eta Ikerketa Zientifikoen Goi Mailako Kontseiluko (CSIC) kide (1940tik aurrera) ere izan zen.\nValentziako zentroan eman zuen argitara bere obra nagusia, \"De econom\u00eda hispana\" (1936, \"Hispaniar ekonomiari buruz\"). Obra horretan espainiar ekonomiaren analisi estruktural bikaina egin zuen, gaur egun, oraindik ere, interes handikoa gertatzen dena. Hainbat ikerketa eta monografia paratu zituen biztanleriaz, errentaren eskualdekako banaketaz, eta termino berrien sortzaile gisa nabarmendu zen: berak sortuak dira, esaterako, \"aerokora\" terminoa, biztanleria gutxiko lurraldeak, eta beraz ekonomian zeresan handirik ez dutenak izendatzeko terminoa, edo \"dasikora\", aurrekoaren antonimoa.\nNazioarteko ekonomian aditua izan zen, eta egitura ekonomikoari buruzko ikerketa garrantzitsuengatik nabarmendu zen; bera izan zen lehenengo hispaniar estrukturalistetako bat.\nAipagarriak ditu, orobat, \"Exposici\u00f3n sobre la crisis econ\u00f3mica mundial\" (1932, \"Munduko krisi ekonomikoaz\"), \"Corolog\u00eda: teor\u00eda estructural y estructurante de la poblaci\u00f3n de Espa\u00f1a. 1900-1950\" (1954, \"Korologia: Espainiako biztanleriaren teoria estruktural eta estrukturatzailea. 1900-1950\"), \"Origen y ocaso de las talasocracias\" (1965, \"Talasokrazien jatorria eta gainbehera\") eta \"De econom\u00eda cr\u00edtica 1930-1936\" (1982, \"Ekonomia kritikoaz, 1930-1936\")."}
{"id": "271322", "revid": "6327", "url": "https://eu.wikipedia.org/wiki?curid=271322", "title": "Rom\u00e1n Perpi\u00f1\u00e1 Grau", "text": ""}
{"id": "271323", "revid": "512", "url": "https://eu.wikipedia.org/wiki?curid=271323", "title": "Jonas Savimbi", "text": "Jonas Malheiro Savimbi (Munhango, Bi\u00e9, 1934ko abuztuaren 3a - Luccuse, Moxiko, 2002ko otsailaren 22a) angolar politikaria izan zen. UNITA (Angolaren Erabateko Independentziaren aldeko Batasun Nazionala) gerrilla-taldeko burua. Portugalen kolonizazioaren aurka hasi zen borrokan, hogei urte zituela. 1966an, antolaketa politikoaren beharra ikusita, Angolaren Erabateko Independentziaren aldeko Batasun Nazionala sortu zuen, komunismoaren aurkakoa. 1975ean, Angolak askatasuna lortu zuenean, gerra gogorra hasi zen UNITAren eta gobernuaren artean. Angolaren Askapenaren Aldeko Herri Mugimenduak (MPLA), Sobietar Batasunaren eta Kubaren laguntzarekin, Angolako aginpidea lortu zuenean, Savimbik Hegoafrika, Estatu Batuen eta Zaireko gobernuaren laguntza eskatu zuen, komunismoaren mehatxuari aurre egin ahal izateko. Gerra luze baten ondoren, 1989an lehen su-eten ofiziala jarri zen indarrean. Dos Santos demokraziarako bidea urratzen hasi zen, eta UNITAri hauteskundeetan parte hartzeko baimena eman zion. Hauteskundeak, baina, ez ziren egin. Borrokak etenik gabe jarraitu zuen, eta negoziazio amaigabeetan urtebete joan ondoren, Savimbi eta Dos Santosek Bicesseko ituna izenpetu zuten, 1991ko maiatzaren 1ean, Estorilen. Hamasei urteetan milioi bat pertsona baino gehiago hil ziren gerran. Hilabete geroago, Jonas Savimbi eta Dos Santosek, Lisboan beste menia bat izenpetzeko elkartuta, 1992ko irailerako deitu zituzten lehen hauteskunde demokratikoak. Eragozpenak eragozpen, lehen hauteskundeak egin ziren: Savimbik botoen %40 eskuratu zituen eta Dos Santosek %49. Savimbik, baina, ez zituen emaitzak onartu. Azkenik, UNITAk hauteskundeen emaitzak onartu zituen, Bicesseko itunen baliagarritasuna onartu zuen, eta bi aldeek su-etena erabaki zuten, UNITAren desmilitarizazioa barne. 2002an Angolako gobernuko tropek hil zuten."}
{"id": "271324", "revid": "336", "url": "https://eu.wikipedia.org/wiki?curid=271324", "title": "Jean-Claude Duvalier", "text": "Jean-Claude Duvalier (Port-au-Prince, 1951ko uztailaren 3a - Port-au-Prince, 2014ko urriaren 4a), izengoitia Baby Doc, haitiar politikaria izan zen. Haitiko presidente eta diktadorea izan zen 1971-1986 bitartean.\nBizitza.\nFran\u00e7ois Duvalierren seme bakarra izan zen. Zuzenbide-ikasketak egin zituen Haitiko Unibertsitatean. Hemeretzi urte zituela, Fran\u00e7ois Duvalierrek, \u201cPap\u00e1 Doc\u201d deituak, bere ondorengo izendatu zuen. Hala, aita hil zenean, 1971ko apirilean, errepublikako lehendakaritza eskuratu zuen. Aitaren politika zorrotza izan bazen, Jean-Claude Duvalierrek nolabaiteko liberalizazioa saiatu zuen, teorikoa praktikoa baino gehiago eta Konstituzio berria onartu zuen. Legebiltzarrerako hauteskundeak deitu zituen 1984rako, baina ez zuen oposiziorik izan, hauteskundeak baino lehen Demokrazia Kristauko buruzagi nagusi Sylvio Claude espetxeratzeko agindu baitzuen, eta alderdiari hauteskundeetan parte hartzea debekatu baitzion. Hauteskundeak irabazi ondoko agintaldian zenbait atentatu pairatu zituen; 1981ean zauritu egin zuten. 1982an hura agintetik kentzeko saioa egin zen erbesteratu talde batek, Bernard Sansaricoren gidaritzapean, baina huts egin zuen.\n1986ko hasieran, Haitiko barne-egoera gorabeheratsua larritu egin zen, eta urte hartako otsailaren 7an herrialdea uztera behartu zuten. Estatu Batuek, Suitzak, Greziak eta Espainiak, besteak beste, babes politikoa ukatu zioten, eta Frantziak baizik ez zuen onartu, Haitiko egoerak okerrera egin ez zezan. Denboraldi bat hotel batean egin ondoren, Proventzako herri batean jarri zen bizitzen, etxean atxilotuta.\n1987ko maiatzaren 7an, Grasse hiriko auzitegian epaitu zuten, Port-au-Princeko gobernuak eta Haitiko lau enpresa nazionalek hala eskatuta, Haitiko herri diruetako 120 milioi dolar bere probetxurako erabili izanagatik. Mougins hirian (Frantzian) segurtasun neurri handiz inguratuta bizi zen 2011a arte, eta 2011ean, ezustean, itzuli zen Haitira."}
{"id": "271325", "revid": "1545", "url": "https://eu.wikipedia.org/wiki?curid=271325", "title": "Ernst Jandl", "text": "Ernst Jandl (Viena, 1925eko abuztuaren 1a - \"ib.\", 2000ko ekainaren 9a) austriar idazlea izan zen.\nBiografia.\nFilologia alemana eta ingelesa ikasi zituen Vienan, eta ingelesezko irakasle izan zen, erretiratu arte. 1991n Erich Fried Nazioarteko Elkartearen Ordezkari izendatu zuten, eta 1993an literaturako Kleist saria jaso zuen. XX. mendeko egile esperimental garrantzitsuenetakotzat jotzen da. Jandlek bere \"Sprechgedichte\"ei (Poema hiztunei) zor die ospe hori, poema horien testuetan edukiak eta formak adina garrantzi baitu soinuak. Bere poemak, beraz, XX. mendearen hasierako tradizio dadaistaren barruan daude, baina, haiek ez bezala, hitz-joko umoretsuz eta satiraz beterik. Horren adibiderik onena, seguru asko, 1966an argitaraturiko \"Laut und Luise\" liburua da (\"Soinua eta Luisa\"; itzulpenak ezin du, ordea, \"Luise\" eta \"leise\" arteko hoskidetasunean oinarritzen den alemanezko hitz-jokoa islatu, tituluak alemanezko \"laut und leise\", ozen eta apal, esapidea gogorarazten baitu). Poema-liburu horrek arrakasta ikaragarria izan zuen, eta 1968an disko bat grabatu zuen, Jandlen esanetan, horrelako poesiaren betetasuna iritsi zuena. Horren ondoren, beste grabaketa asko eta irratirako gidoiak egin zituen, bitarteko hori ere Jandlen literaturaren kontzepturako oso egokia baitzen. Antzerkia ere idatzi zuen, esate baterako, aktorerik gabe antzezteko egin zuen \"Der Raum, szenisches Gedicht f\u00fcr Beleuchter und Tontechniker\" (1970, \"Espazioa, argitzaileentzat eta soinu-teknikarientzat poema eszenikoa\"). \"Aus der Fremde\" (1980, \"Atzerritik\") operak arrakasta handia izan zuen; bertan idazle batek bere burua torturatzen du, zazpi agerralditan hitz bakar bat ere paperean jartzeko gai ez delako. Poesia esperimentalaren irakurle-kopurua zabaltzea izan da Jandlen merezimendurik handiena."}
{"id": "271326", "revid": "512", "url": "https://eu.wikipedia.org/wiki?curid=271326", "title": "Vojislav Ko\u0161tunica", "text": "Vojislav Ko\u0161tunica \u2014, ahoskera: \u2014 (Belgrad, Serbia, 1944ko martxoaren 24a) politikaria da.\nBizitza.\nSerbiako Oposizio Demokratikoko (DOS) liderra, Jugoslaviako lehendakaria. Zuzenbideko irakasle izan zen unibertsitatean, 1974 arte; urte hartan bere lanpostutik egotzi zuten Titoren kontra agertzeagatik. 1992an Serbiako Alderdi Demokratikoa (DSS) sortu zuen.\n2000ko abuztuan 18 talde liberal eta nazionalistez osaturiko Aldaketarako Aliantzaren hautagai izatea onartu zuen; taldeak urte bereko irailean esku hartu zuen hauteskundeetan Serbiako Oposizio Demokratikoa (DOS) izenarekin. Bere hitzaldian, gogor kritikatu zuen Kostunicak Mendebaldea Kosovo Serbiari kendu izangatik, 1999ko udaberriko bonbardaketen ondoren; orobat azaldu zen Milo\u0161evi\u0107en kontra, Serbiar nazionalismoaren galtzailetzat akusatuz. Hauteskundeak egin zirenean (2000ko iraila), hauteskunde-batzordeak adierazi zuen Kostunicak botoen % 48,22 lortu zuela, eta Milosevicek % 40,23. Batzordeak ordea ezeztatu egin zuen Kostunicaren hautapena eta Milosevicek ez zuen onartu bere galera; hurrengo egunean protesta handiak izan ziren batzordearen erabakiaren eta Milosevicen aurka eta Kostunicaren alde. Azkenean, Milosevicek amore eman zuen eta ezagutu zuen Ko\u0161tunica presidente berritzat. Abenduko legebiltzarreko hauteskundeetan, Kostunicaren DOS alderdiak garaipen erabatekoa izan zuen, eta garaipen horrek sendotu zuen Ko\u0161tunica bere karguan. Haren ondoren, Kostunicak erreforma demokratikoak iragarri zituen, Milosevicen erregimena erabat deuseztatuko zutenak. Jugoslaviako errepublika federala desagertu zenean Serbia eta Montenegro estatuak sortzeko, bere lehendakari-kargua utzi eta Serbiako lehen hauteskundeak egin ziren (2003). Vojislav Ko\u0161tunicak hauteskundeak irabazi eta Serbiako Lehen Ministro izan zen 2008an karguari uko egin zion arte, Kosovok independentzia deklaratu eta astebetera."}
{"id": "271327", "revid": "28807", "url": "https://eu.wikipedia.org/wiki?curid=271327", "title": "Vojislav Kostunica", "text": ""}
{"id": "271329", "revid": "8653886", "url": "https://eu.wikipedia.org/wiki?curid=271329", "title": "Olusegun Obasanjo", "text": "Olu\u1e63\u1eb9gun Mathew Okiki\u1ecdla Ar\u1eb9mu \u1eccbasanj\u1ecd (Abeokuta, Ogun, Nigeria, 1937ko maiatzaren 5a) nigeriar militarra eta politikaria da. 1976tik 1979ra Nigeriako estatuburua izan zen, gobernu militar batean, eta presidentea 1999tik 2007ra.\nBiografia.\nNigeriako Unibertsitate Baptistan ikasketak egin ondoren, militar ikasketak egin zituen Erresuma Batuan. 1958an bere herrialdera itzuli zen Armada Nazionalean zerbitzatzera, ofizial gisa. 1963an kapitain izendatu zuten, 1965ean komandante, 1967an teniente koronel eta 1969an, koronel.\n1970ean biafrarrak menderatu zituen gudarosteko buru izan zen, Biafrako independentisten eta Nigeriako gobernuaren arteko gerran. 1975ean Lan eta Etxebizitzarako Komisionatu Federalaren kargudun izendatu zuten, baina urte horretan bertan, uztailean, Yakubu Gowon lehendakaria kargutik kendu zuen estatu-kolpearen ondoren, Estatu Nagusiko buruzagi izendatu zuten. Gainera, teniente jeneral izendatu zuten, eta Batzorde Militar Goreneko kide.\n1976an lehendakaria, Murtala Mohammed, hil egin zuten, Gowoni leporatu zioten estatu-kolpe saio batean. Obasanjok -Murtalaren ordu arteko eskuineko eskuak- hartu zuen gobernuaren buruzagitza, Nigeriaren historiako aldi konstituzional nagusiari hasiera emanez. Obasanjok -jenerala, ordurako- alderdi politikoak legeztatu, konstituzio bat onartu, eta hauteskundeak deitu zituen, eta 1979rako zibilen eskuetan utzi zuen gobernua. Beraz, Nigeriara demokrazia ekarri zuen lehenengo lehendakaria izan zen.\nBere agintaldia bukatuta, Estatuaren Aholku Batzordeko kide (1979) eta Segurtasun eta Desarmerako Batzorde Independenteko kide (1980) izendatu zuten. Gero gudarostea utzi eta baserrira joan zen bizitzera. 1991ko urrian Nazio Batuetako idazkari nagusi kargurako hautagai izan zen. 1995ean atxilo hartu zuten, Sani Abacha lehendakaria kargutik kentzen saiatzeagatik, eta bizi osorako kartzela-zigorra ezarri zioten. Sani Abacha hil ondoren, bat-batean libre utzi zuten (1998), eta 1999. urteko hauteskundeetan lehendakari berrautatua izan zen, baita 2003ko hauteskundeetan ere.\n2021eko abuztuan, Afrikako Batasunak Olusegun Obasanjo izendatu zuen Afrikako Adarreko Bakerako Goi Ordezkari."}
{"id": "271330", "revid": "96586", "url": "https://eu.wikipedia.org/wiki?curid=271330", "title": "Fawzia Assaad", "text": "Fawzia Assaad (Kairo, 1929) egiptoar filosofoa eta frantsesezko eta arabierazko eleberrigilea da.\nBizitza.\nSorbonako Unibertsitatean eskuratu zuen Filosofiako doktoregoa eta Kairoko Unibertsitatean filosofia-irakaslea izan da. Lanbide hura bertan behera utzi zuen, ordea, bere senarrarekin batera jardutearren Munduko Osasunaren Erakundeak hari ezartzen zizkion zereginetan. Idazlanei dagokienez, Assaadek hainbat saiakera filosofiko idatzi zituen lehenik, egunkari ospetsuetan, baina gero eta arreta gehiago erakutsi zuen mitologiarako eta eleberrigintzarako.Saiakeren artean aipatzekoak dira, besteak beste, \"S\u00f6ren Kierkegaard, existentzialismoaren aita\" (1960), \"Gizakiaren aroa\" (1986), \"Freud eta mito egiptoarrak \"(1997).\n1975ean eman zuen argitara bere lehen eleberria,\" Egiptoarra,\" eta harrezkero eleberrigile gisa nabarmendu zen nagusiki. Lehen eleberri hartan, ondorengoetan bezala, klase desberdinen deskribapena egiten du, kasu honetan jatorri desberdineko zenbait emakumeren bizitza harturik kontagai. Bere eleberrietan Egiptoko gizartearen konplexutasuna erakusteko grina nabarmentzen zaio; gizarteko klaseen deskribapena egiten du, musulman eta kristauena, eta deskribatzen ditu orobat, sinesmenak, ohiturak, umorea, politika eta abar. Bere lan guztietan, bestalde, Antzinako Egipto eta gaur egungo Egipto modernoa uztartzen ditu. Eleberri aipagarriak ditu, orobat, \"Haurrez eta katuez \"(1987), Egipto eta Israel arteko guduaz mintzo dena, eta\" Luxorko Etxe Handia\" (1992), turismoak, gerrek, lapurretek, bizitza modernoko gorabeherek egiptoarren ondare kulturala nola arriskuan jartzen ari diren erakusten duena.\nLiteraturan ez ezik, politikagintzan ere nabarmendu da, eta besteak beste espetxeratutako idazleen alde jardun du, Nazio Batuen Giza Eskubideen Batzordean."}
{"id": "271331", "revid": "512", "url": "https://eu.wikipedia.org/wiki?curid=271331", "title": "Blanca Varela", "text": "Blanca Varela (Lima, 1926ko abuztuaren 10a - \"ib.\", 2009ko martxoaren 12a) perutar poeta izan zen.\nUnibertsitatean, letretako ikasketak egiten ari zela, perutar idazle batzuk ezagutzeko aukera izan zuen: Jorge Eduardo Eielson, Sebasti\u00e1n Salazar Bondy, Javier Sologuren, etab. Haiekin batera \"poeta puristak\" -\"poeta sozialak\" taldetik bereizteko hala deituak taldea osatu zuen. Bestalde, C\u00e9sar Moro, Emilio Adolfo Westphalen eta Manuel Moreno Jimeno poetek surrealismoaren tradizioa ezagutarazi zioten. 1949an Parisa joan zen, eta han bizi izan zen urteetan existentzialismoa eta gerra ondoko joera estetikoak ezagutu ahal izan zituen. Gero Mexikon bizi izan zen zenbait urtez, eta Peruko Ekonomia Kultura Funtseko zuzendari izan zen. Limako \"Oiga\" aldizkarian zinema-kritikako artikuluak idatzi zituen eta \"Amaru\" aldizkariko erredakzio-batzordeko kide izan zen. 1996an Txileko gobernuak Gabriela Mistral domina eman zion, kulturaren munduan egindako lanaren omenez. Presarik gabe idatzi baitu, hogeita hamairu urte zituela argitaratu zuen bere lehen poema-bilduma, Octavio Paz mexikar idazleak hartaratua: \"Este puerto existe (y otros poemas)\" (\"Portu hau existitzen da [eta beste zenbait poema]\"). Lehenengo haren ondoren \"Luz de d\u00eda\" (1963, \"Eguneko argia\"), \"Valses y otras falsas confesiones\" (1972, \"Balsak eta beste zenbait aitorpen faltsu\"), \"Ejercicios materiales\" (1993, \"Ariketa materialak\") eta \"El libro de barro\" (1993, \"Buztinezko liburua\") etorri ziren. Bere poesiako gai nagusiak itsasoa, denbora eta margoa dira. Kritikariek, haren poesiaren ezaugarriak aztertzerakoan, asetzen ez duen errealitateari aurre egin nahia, egiaren bilaketa, ironia, hitz urriko poemen adierazkortasun handia, eta azken poemetako joera mistikoa aipatzen dituzte besteak beste. Varelaren lana hainbat hizkuntzatara itzulia izan da: ingelesa, alemana, italiera, portugesa, errusiera eta txekiera. Sari ugari irabazi ditu, horien artean Peruko Kulturako Institutu Nazionalaren Ohorezko Domina, Octavio Paz saria (2001), Granada Hiriko Federico Garc\u00eda Lorca poesia-saria (2006), Reina Sofia Poesia Iberoamerikarra saria (2007)."}
{"id": "271332", "revid": "512", "url": "https://eu.wikipedia.org/wiki?curid=271332", "title": "Joaqu\u00edn Vallejo Arbel\u00e1ez", "text": "Joaqu\u00edn Vallejo Arbel\u00e1ez (Rionegro, Antioquia, 1912ko urriak 4 - Medell\u00edn, Antioquia, 2005eko abenduak 31) kolonbiar ingeniari, ekonomista, idazle eta politikaria izan zen.\nBizitza.\nMedell\u00edngo Meategi Eskola Nazionalean egin zituen ingeniaritza-ikasketak. Bere garaiko beste ingeniari askok bezala, enpresa-zuzendaritzara bideratu zuen bere karrera, baina irakaskuntza eta zientziaren filosofiako ikasketak erabat baztertu gabe. \"Cementos del Valle\" (1939) enpresako superintendente gisa hasi zen lanean, eta \"Droguer\u00edas Aliadas\" enpresako kudeatzailea eta enpresaburua izatera iritsi zen. Garai hartako enpresa handienetako bat zen hura. Vallejoren zuzendaritzapean, enpresa beste alor batzuetara zabalduz joan zen, eta esportazio- eta urbanizazio-alorretan ere aritu zen. Vallejok arrakasta handia izan zuen, baita bere negozio partikularretan ere: \"La Quinta\" paper-fabrika sortu zuen Candelarian (Valle del Cauca), eta herrialdeko txerri-haztegi modernoena eraiki zuen.\nBolada batez politikan ere aritu zen, Medell\u00edngo zinegotzi gisa, eta Antioquiako Biltzarreko diputatu. Fronte Nazionalaren garaian, Garapen, Finantza eta Gobernu Ministerioen ardura izan zuen zenbaitetan. Ekonomiaren alorrean, bere izenaz ezagutzen den plangintza ospetsu bat prestatu zuen, Vallejo plangintza, Kolonbiako esportazioak bultzatzeko.\nPentsalari eta idazle gisa, zenbait obra idatzi zituen: \"ABC de la integraci\u00f3n latinoamericana\" (1960, \"Latinoamerikar integrazioaren hastapenak\"); \"Modelos econ\u00f3micos de desarrollo\" (1985, \"Garapenerako ekonomia-ereduak\"); \"El misterio del tiempo\" (1976, \"Denboraren misterioa\"); \"Las fronteras de las libertades\" (1980, \"Askatasunen mugak\"). Azkeneko urteetan teologia eta mistikaren gogoetaren alorretan barneratu zen, askatasuna, lege naturalen determinismoa eta jakintzaren erlatibitateak erakarrita."}
{"id": "271333", "revid": "6327", "url": "https://eu.wikipedia.org/wiki?curid=271333", "title": "Garajonay Parke Nazionala", "text": ""}
{"id": "271335", "revid": "96586", "url": "https://eu.wikipedia.org/wiki?curid=271335", "title": "Mircea Snegur", "text": "Mircea Ion Snegur (Trif\u0103ne\u015fti, Moldavia, 1940ko urtarrilaren 17a - Chisinau, 2023ko irailaren 13a) moldaviar politikaria izan zen.\nBiografia.\nAgronomiako ikasketak egin zituen Txinan eta 1961ean graduatu zen. Moldaviako Errepublika Sozialistako Nekazaritza-ministro izan zen lehenik, eta 1985ean Moldaviako Alderdi Komunistako idazkari orokor izendatu zuten. Handik lau urtera errepublikako Sobiet Gorenerako hautatu zuten, eta 1990ean Moldaviako lehendakaritzarako.\nSobietar Batasunaren barruan zegoen Moldavia Snegurren agintaldiaren hasieran, baina 1991n burujabetasuna lortu zuelarik, Moldaviaren burujabetasuna lortu ondorengo lehen lehendakaria izan zen. Moldaviako lurralde-batasuna mantentzera bideratuak izan ziren Snegurren ahalegin nagusiak, Errumaniarekin elkartzearen aldekoei eta Dniester ibai inguruko errusiarren burujabetasunaren aldeko mugimenduari aurre eginez. 1992an larrialdi-egoera ezarri zuen Dniester inguruko eskualdean, militarrei esku hartzeko baimena eman zien eta Nazio Batuei deitu zien, besteak beste, baina matxinatuek, errusiar kosakoen eta Estatu Burujabeen Batasuna (EBB) gudarosteko zenbait talderen laguntzarekin, mendean hartu zuten lurraldea. Moldaviako legedian lurralde harentzako estatus politiko berezia ezagutu arte errusiar gudarostearen presentzia onartzea hitzartu zuen 1993an Errusiako lehendakari Boris Jeltsinekin. Matxinatuek, berriz, Smirnov buru, 1991ko burujabetasun aldarria bertan behera uztea eta Moldavia EBBn sartzea eskatu zuten.\n1994an Snegurren Nekazarien Alderdi Demokratikoak irabazi zituen hauteskundeak eta babes handia lortu zuen 1995ean egindako erreferendumean Errumaniarekiko anexioari ezezkoa eman zitzaiolarik, baina 1996ko hauteskundeetan ezker errusiar zaleko hautagaia atera zen garaile, eta Snegurrek bere kargua utzi behar izan zuen."}
{"id": "271336", "revid": "28807", "url": "https://eu.wikipedia.org/wiki?curid=271336", "title": "Mircea Ion Snegur", "text": ""}
{"id": "271337", "revid": "46380", "url": "https://eu.wikipedia.org/wiki?curid=271337", "title": "Amaro del Rosal", "text": "Amaro del Rosal D\u00edaz (Aviles, Asturias, 1904ko abenduaren 29a - Madril, 1991ko otsailaren 5a) espainiar sindikalista eta idazlea izan zen.\n1920rako Gazteria Sozialistetako kide zen, ideologia komunista zuen Ehun Umeen Taldea zeritzan taldekoa. Espainiako Alderdi Sozialistan sartu zenerako (1933), UGT sindikatuko aspaldiko kidea zen. Bere alderdiaren barruan, Francisco Largo Caballerori jarraituz, Ezker Sozialismoa izeneko joeraren alde egin zuen, Juli\u00e1n Besteiroren talde sozialdemokrataren aurka. 1934an kartzelan sartu zuten, Asturiasko mugimendu iraultzailea piztu zenean, UGTko batzorde nazionalean parte hartzeagatik. Han, Santiago Carrillo ezagutu zuen, eta elkarrekin jardun zuten Ezker Sozialismoa edukiz hornitzen. 1936an, Frente Popularraren garaipenaren ondoren, kartzelatik atera zenean, Largo Caballeroren mugimenduari atxiki zitzaion. Urtebete geroago, ordea, haren aurkako korronte kritikoa sortu zuen, erradikalismo faltsua leporatzen baitzion. Espainiako Gerra Zibila amaitutakoan, erbesteratu egin behar izan zuen, eta Frantzia, Maroko eta Mexikon bizi izan zen. 1948an Espainiako Alderdi Komunistan sartu zen, UGTko kide izateari utzi gabe. Erbesteko aldian langileen mugimendua aztertu zuen, eta azterketa horren emaitza dira ondorengo liburuok: \"Los congresos obreros internacionales del siglo XIX\" (1953, \"XIX. mendeko nazioarteko langileen batzarrak\"), \"Los congresos obreros internacionales del siglo XX\" (1963, \"XX. mendeko nazioarteko langileen batzarrak\"), eta \"La violencia: enfermedad del anarquismo\" (1976, \"Indarkeria: anarkismoaren gaitza\"). 1977tik 1978ra bitartean, \"Historia de la UGT\" (\"UGTren historia\") bildumaren hiru aleak argitaratu zituen. 1976an, Espainiara itzulirik, Alderdi Sozialistako Pablo Iglesias Fundazioarekin elkarlanean aritu zen."}
{"id": "271338", "revid": "512", "url": "https://eu.wikipedia.org/wiki?curid=271338", "title": "Il Correggio", "text": "Antonio Allegri da Correggio (Correggio, 1489ko abuztua - Correggio, 1534ko martxoaren 5a), gehienean Il Correggio deitua, italiar pintorea izan zen. Errenazimentuko italiar margolari nagusietakoa izan zen, eta eragin handia izan zuten haren lanek barroko eta rokokoko artisten estiloan.\nBiografia.\nCorreggio, sarritan hala esan bada ere, ez zen bere kasa hezitako margolaria. Haren lehen margolanetan argi ikusten da gizon jantzia zela, eta ondo ezagutzen zituela optika, perspektiba, eskultura eta anatomia. Badirudi Lorenzo Allegri osaba, hala-holako margolaria zena, izan zuela lehen maisua. 1503. urte inguruan Modenan jardun zuen ikasten, eta ondoren Mantuara joan zen eta han Andrea Mantegnaren eragina jaso zuen. Bere lehenbiziko obrak Sant'Andrea basilikan kokatutako Mantegnaren ehorzte-kaperako freskoak izan ziren.\nLan horiei Mantegnaren eragina igartzen baldin bazaie ere, estiloa areago da Leonardo da Vincirena, oso eragin handia izan baitzuen hark Italiako iparraldeko Pizkundeko margolariengan. Mantegnak oso marra zehatzak erabiltzen zituen formak definitzeko, baina Correggiok, Leonardok bezala, nahiago ditu argi-ilunak, hau da, argia eta itzalaren nahasketa ia antzemanezina, inguru bigunak sorrarazten dituena (\"sfumato\"). Luzaroan ukatu izan bada ere, gaur egun gauza jakina da 1510eko hamarkadan Erromara joan zela, eta Michelangeloren eta Rafaelen Vaticanoko freskoak ikusi zituela. Izan ere, Erromako egonaldian, Mengs ikerlariaren arabera, \"bere maisuen (Mantegnaren) molde lehorra baztertu zuen, handik aurrera jarraituko zuen estilo handinahi eta noblea hartzeko\".\nDeboziozko margolanak dira Correggioren gaztaroko lan nagusiak, kolorez gero eta delikatuagoak. Horien artekoak dira \"Nativit\u00e0 con i santi Elisabetta e Giovannino\" (1512 aldean, Pinacoteca di Brera, Milan), \"Adorazione dei Magi\" (1515-1518, Pinacoteca di Brera, Milan) eta \"Maria Maddalena\" (1517-1518, National Gallery, Londres) .\nCorreggioren estilo heldua, nolanahi ere, paretarako eskatu zioten lehen enkarguan gauzatu zen, Parmako San Paolo monasterioko abadesaren jangelako sabaiko freskoetan hain zuzen. Dirudienez, 1518-19 urteetan egin zuen, eta \"Camera di San Paolo\" esaten zaio. Mantegnaren oihartzunen bat igartzen zaion arren, jatorrizko ikusmoldean orijinala da guztiz. Izan ere, Giovanna Piacenza abadesaren kultura humanista adierazten du Camera horrek: abadesaren beraren borrokaren eta garaipenaren alegoria ere bada, zeren, abadesak, Dianarekin identifikaturik, itzuri egiten baitio lan honetan Aita Santuak ezarritako itxialdiari. Bestalde, eta Mantegnaren arrastoaz gainera, argia da Cameran Rafaelen Farnesinako estiloa ere, haren paganismo irribarretsua eta antzinatasun bizia, hain zuzen ere, Correggioren bilakaeraren oinarri izango ziren ezaugarriak.\nGiovanna Piacenza abadesak beste eskaera garrantzizko bat ere egin zion: Parmako San Giovanni Evangelista elizako kupula dekoratzea. Aurrena kupulako freskoa egin zuen, \"Kristoren Igokundea\" (1520-23), eta horren ondoren eliza bereko absidearen dekorazioa etorri zen, zeinetatik \"Andre Mariaren koroatzea\" deritzan partea bakarrik gorde baita (\"Incoronazione della Vergine\", Galleria Nazionale, Parma). Bigarren Berpizkundeko estilokoa da bete-betean lan hau, eta asko zor dio Michelangelori.\nParmako katedraleko kupulako \"Andre Mariaren Jasokundea\" freskoak (\"Assunzione della Vergine\", 1524-1530) markatzen du Correggioren horma margolaritzaren une gorena. Barrokoko sabai margotuen estilo dramatiko eta efektu-eragilearen aitzindaria da fresko hau. Margotzeko espazio bakarra balitz bezala tratatu zuen eremu osoa, oso eremu handia, elizaren kupula ortziaren gangarekin parekatzen duena. Eskorzoaren erabilera ausarta eta aurreratua da, halaber, hodeietako pertsonaiak begiralearengana hurbiltzen diren modua.\nCorreggioren ondorengo lanak -lan gutxiren datak dira, nolanahi ere, ziurrak-, hiru taldetan sailkatu ohi dira: aldareko erretaula handiak (eta beste erlijio konposizio batzuk), lan txikiak, guztiz delikatuak, debozio pribatukoak, eta gai mitologiko batzuk, ezaugarri lirikoak eta sentsualak dituztenak.\nErretaula horietako batzuk oso famatuak egin ziren, besteak beste, \"Artzainen adorazioa\" (1530 ing., Gemaldegalerie, Dresden) eta \"Madonna di San Girolamo\" edo \"II Giorno\" (1523, Galleria Nazionale, Parma). Giro barnekoi eta domestikoa da azken erretaulen ezaugarria, irudi idealizatuek eutsia.\nEstilo poetiko hori bera ageri da deboziozko lan txikietan ere: \"Madonna della Cesta\" (1525, National Gallery, Londres) edota \"Adorazione del Bambino\" (1526, Uffizi Galeria, Florentzia). \"Santa Katalinaren ezkontza mistikoa\" (1520-1526, Louvre museoa, Paris) XVI. mende erdiko emakumezkoaren edertasunari buruzko saiakera moduko bat da. Olio pinturaren teknika erabili zuen Correggiok azken lan horietan. Oso interesatua zegoen margolaritzaren testuraren edertasun sentsualarekin, eta alde horretatik mitologia gaietako zenbait lanetan lortu zituen efektu deigarrienak: \"Danae\" (1531-1532, Borghese Galeria, Erroma), \"Ratto di Ganimede\", eta \"Jupiter eta Io\" (biak Vienako Kunsthistorisches Museumen). Gai nagusiaren sentsualitatea areagotu egiten du olio pinturaren bitartez. Margolan hauetan azken mugaraino eraman zuen Correggiok erotismoa, beti ere pornografiara iritsi gabe.\nCorreggioren eragina Parmako azken margolariengan antzeman badaiteke ere, Parmigianinoren manierismoan bereziki, imitatzaile asko izan zuen, ez ordea jarraitzaile aipagarri zuzenik. Dekorazioan, XVII. mendeko margolari barrokoek hartu zituzten Correggioren ideiak, Giovanni Lanfrancok (1582-1647) bereziki, Parmakoa hura ere, sabaiko margolanetan. Alabaina, frantses rokoko estiloaren jainko babesle-edo bihurtu zuten Correggio. XVIII. mendeko artistek, Italiara ikasketa bidaian joanik, gehien kopiaturikoen artean daude haren erretaula handiak."}
{"id": "271339", "revid": "28807", "url": "https://eu.wikipedia.org/wiki?curid=271339", "title": "Antonio Allegri da Correggio", "text": ""}
{"id": "271341", "revid": "336", "url": "https://eu.wikipedia.org/wiki?curid=271341", "title": "Lillian Gish", "text": "Lillian Diana Gish (Springfield, Ohio, AEB, 1893ko urriaren 14a - New York, AEB, 1993ko otsailaren 27a) estatubatuar antzerki- eta zinema-antzezlea izan zen.\nBiografia.\nAntzerkian egin zuen debuta 14 urte zituela, bere ahizpa Dorothyrekin (1898-1968). Estatu Batuetan eta Kanadan zehar bira bat egin zuen, eta hartan egindako lana ikusirik, Griffith zinema-zuzendariak zineman antzezle gisa jarduteko aukera eskaini zien bi ahizpei. Horrela egin zuten debuta 1912. urtean, \"Etsai ikusezina\" filmean. Zuzendari harekin egin zituzten, orobat, \"Munduko bihotzak\" (1918) eta \"Bi umezurtz txikiak\" (1921), eta Lillian Gishek, bakarrik, \"Nazio baten sorrera\" (1915), \"Besteren hobena\" (1919) eta \"Bi ekaitzak\" (1920).\nGriffithek lortu zuen Lillian Gishek zinemarako zituen dohain dramatikoak agerraraztea, lehenengo planoaren teknika berrizalea erabiliz. Zinema mutuaren garaian egin zituen lanik aipagarrienak Gishek, eta 1910eko hamarraldian eredu femeninoa irudikatu zuen: begi eta aho txikiak, lotsatia eta garbia. Adierazkortasun handiko eta izaera bereziko antzezlea izan zen, zinemaren historiako antzezlerik adierazgarrienetakoa.\n1920. urtean \"Remodeling your Husband\" (\"Zure senarra eraberritzen\") filma zuzendu zuen, bere ahizpa Dorothy protagonista zela. Baina lanik garrantzitsuena 1928an egin zuen, \"Haizea\" filmeko interpretazioarekin, zinema mutuko interpretaziorik gogoangarrienetako bat. 1930ean zinema ahostuna sortu zenean, eten egin zen Lillian Gishen zinemako karrera, baina 1940ko hamarraldian agertu zen berriro, zaharturik baina ohi bezain indartsu. Harrezkero egindako filmen artean azpimarratzekoak dira \"Duelua eguzkipean\" (1947, bigarren mailako emakumezko antzezlerik onenaren Oscar sarirako izendatua), \"Ehiztariaren Gaua\" (1955), \"Eztei-eguna\" (1978), \"Askatasun gozoa\" (1986)."}
{"id": "271342", "revid": "56334", "url": "https://eu.wikipedia.org/wiki?curid=271342", "title": "Brigitte Kronauer", "text": "Brigitte Kronauer (Essen, 1940ko abenduaren 29a - Hanburgo, 2019ko uztailaren 22a) alemaniar idazlea izan zen.\nPedagogia-ikasketak amaituta, Aachen eta G\u00f6ttingenen lan egin zuen, irakasle gisa. Hiru urte geroago, Hanburgon jarri zen bizitzen, eta handik aurrera literatura izan zuen ogibide nagusia. 1970eko hamarraldiaren bukaeran argitaratu zituen bere lehenengo lanak, literatura-aldizkarietan. Bere lehen eleberriak \"Nouveau roman\"en tradizioaren ildotik idatzi zituen eta ez zuten arrakasta handirik izan, ez irakurleen artean, ez kritikarien artean: \"Der unvermeidliche Gang der Dinge \"(1974, \"Gauzen halabeharrezko joatea\");\" Die Revolution der Nachahmung \"(1975, \"Imitazioaren iraultza\"); \"Vom Umgang mit der Natur \"(1977, \"Izadiarekin izan behar den harremanaz\"). \"Frau M\u00fchlenbeck im Geh\u00e4us\" (1980, \"M\u00fchlenbeck andrea baserrian\") eleberriak ordea kritikaren arreta bereganatu zuen, errealitatearekiko mesfidantza adierazteko erabili zuen hizkuntza plastikoagatik. 1983an \"Rita M\u00fcnster\" eleberria argitaratu zuen, hiru zatitan; bertan Kronauerrek agerian utzi nahi izan zuen bere eguneroko porrota, bai eguneroko bizitzako pertsonekin, bai bere bikotearekin eta, azken batean, baita bere buruarekin ere. \"Berittener Bogensch\u00fctze\" (1986, \"Arkulari-zaldunak\") liburuko protagonistarentzat ere kanpoko mundua dekoratu hutsa da, eta berak bere idazle kutunenaren liburuetako munduarekin amets egiten du, Joseph Conraden munduarekin alegia. Kronauerren hitz lauzko obraren ezaugarri nagusiak irudimena, hizkuntzaren adierazkortasuna, eta errealitatea bere xehetasun guztiekin islatzea dira. Beste lan batzuk: \"Die gemusterte Nacht\" (1981, \"Gau irarria\"), \"Aufs\u00e4tze \u00fcber Literatur\" (1987, \"Literaturari buruzko saiakerak\") eta \"Hin-und herbrausende Z\u00fcge\" (1993\" Trenak txistuka joan-etorrian\")."}
{"id": "271343", "revid": "96586", "url": "https://eu.wikipedia.org/wiki?curid=271343", "title": "Felipe Garrido", "text": "Felipe Garrido (Jalisco, Mexiko, 1942ko irailaren 10a -) mexikar idazlea eta itzultzailea da.\nBiografia.\nLiteratura ikasi zuen Mexikoko Unibertsitate Nazional Autonomoan. Irakasle izan da unibertsitatean eta hainbat argitalpenetako zuzendari. Bestalde, literatura-zuzendari izan zen Arte Ederretako Institutu Nazionalean. Guadalajarako Unibertsitate errektorearen aholkularia da. \"Ma\u00f1ana\" \"y Contenido\", \"Transformaci\u00f3n,\" \"El M\u00e9dico\", \"Siete\", \"La Palabra y el Hombre, El Machete, El Puente\", \"El Heraldo Cultural \"eta \"S\u00e1bado \"aldizkarietan parte hartu du. 1982an Juan Pablos saria eman zioten \"Taj\u00edn y los siete truenos (Taj\u00edn eta zazpi trumoiak) \"lanarengatik, eta Alfonso X itzulpen-saria Lilian Hellmanen \"Quiz\u00e1s \"itzulpenagatik, besteak beste.\nHainbat antologia argitaratu ditu: \"Insomnios. Una antolog\u00eda de poemas \"(1987, \"Insomnioak. Poema-antologia bat\"), \"Saturnino Herr\u00e1n. Acompa\u00f1ado por textos de R\u00e1mon L\u00f3pez Velarde\" (1988, \"Saturnino Herr\u00e1n. R\u00e1mon L\u00f3pez Velarderen testuekin\"), \"Velarde para j\u00f3venes. Prosa\" (1988,\"Velarde gazteentzat. Prosa\"). Kronika-liburuak ere idatzi ditu: \"Viejo continente\" (1973, \"Kontinente zaharra\"), \"Cr\u00f3nica de los prodigios. La naturaleza\" (1990, \"Mirarien kronika. Izadia\"), \"Cr\u00f3nica de los prodigios. La huella del hombre\" (1991, \"Mirarien kronika. Gizonaren arrastoa\"). Hainbat ipuin argitaratu du: \"La urna y otras historias de amor\" (1984, \"Kutxa eta maitasunezko beste istorio batzuk\"), \"La urna\" (1983, \"Kutxa\"), \"Garabatos en el agua\" (1985, \"Zirriborrak uretan\"), \"La musa y el garabato\" (1992, \"Musa eta zirriborroa\"). Itzulpenen artean aipatzekoak ditu: \"Blanca Nieves\" (Grimm anaiak, 1982), \"El bondadoso hermano menor\" (M\u00f6ke de Papp Severo, 1982), \"El don del perro sagrado\" (Paul Globe, 1982), \"Petrosinella\" (Giambatista Basile, 1982).\nAcademia Mexicana de la Lenguako kide da 2003 urteaz geroztik, eta zuzendaria 2011 geroztik."}
{"id": "271344", "revid": "58701", "url": "https://eu.wikipedia.org/wiki?curid=271344", "title": "Ram\u00f3n Jos\u00e9 Vel\u00e1squez", "text": "Ram\u00f3n Jos\u00e9 Vel\u00e1squez (San Juan de Col\u00f3n, T\u00e1chira, 1916ko azaroaren 28a - Caracas, 2014ko ekainaren 24a) venezuelar historialari, kazetari eta politikaria zen. Venezuelako behin-behineko lehendakaria izan zen 1993 eta 1994 bitartean.\nBizitza.\nZientzia politikoetako ikasketak egin zituen, Venezuelako Unbertsitate Zentralean (1942). Aldi berean, historia-ikerkuntzako lanak egin zituen eta kazetaritza landu zuen. \"El Mundo \"egunkariaren sortzaile eta zuzendari izan zen, \"El Nacional\"eko zuzendari, eta 1961ean \"Mirafloresko Historia Artxiboko Aldizkaria\" agerkari ospetsua sortu zuen.\nPolitikaren alorrean egindako lanagatik kartzelan sartu zuten 1957an zenbait hilabetez. 1959an, baina, aske zelarik, T\u00e1chira estatuko senatari izendatu zuten, eta berehala Venezuelako Lehendakaritzako idazkari nagusi (1959-1963). 1969-1971 bitartean Komunikazioetako ministro izan zen, eta handik urte askora, 1993an, politika alde batera utzia zuela zirudienean, Venezuelako behin-behineko lehendakaritza hartu zuen.\nGarai hartan bere historia lanik garrantzitsuena argitaratu zuen, hamabost liburukitan: \"XX. mendeko Venezuelako pentsamendu politikoa\". Beste zenbait lan aipagarri: \"La ca\u00edda del liberalismo amarillo\" (1972, \"Liberalismo horiaren gainbehera\"), \"Confidencias imaginarias de Juan Vicente G\u00f3mez\" (1979, \"Juan Vicente G\u00f3mezen alegiazko isilmandatuak\"), \"Los pasos de los h\u00e9roes\" (1981, \"Heroien urratsak\"), \"Cipriano Castro en la caricatura mundial\" (1981, \"Cipriano Castro munduko karikaturan\"),\" El liberalismo amarillo en la caricatura mundial\" (1982, \"Liberalismo horia munduko karikaturan\"), \"R\u00f3mulo Betancourt en la historia de Venezuela del siglo XX\" (1989, \"R\u00f3mulo Betancourt XX. mendeko Venezuelako historian\").\nPolitikari gisa, baina, eskandalu handitan nahastu zen, eta lehendakari zela Larry Tovar Acu\u00f1a droga-trafikatzailea dekretuz aske utzi zuenean, bere izen ona galdu zuen."}
{"id": "271345", "revid": "512", "url": "https://eu.wikipedia.org/wiki?curid=271345", "title": "Youssef El-Sebai", "text": "Yusuf Mohamed Mohamed Abdel Wahab Al-Sibai (; Kairo, 1917 - Nikosia, 1978) egiptoar idazlea izan zen. Familia apal batean sortu zen, baina aita idazlea zuen, eta harengandik etorri zitzaion literaturarako eta idazketarako zaletasuna. Horrela, oso gazterik hasi zen idazten, eta bigarren hezkuntzako ikasketak egiten ari zela eman zuen argitara bere lehenengo kontakizun laburra, \"Megallati\" aldizkarian. Harrezkero, zenbait aldizkaritan eman zituen argitara idazlanak. 1937an ikasketa militarrak osatu eta graduazioa eskuratu ondoren, akademia militarreko irakasle izan zen, eta 1952an Museo Militarreko zuzendari izendatu zuten. Karrera militarra alde batera utzi ondoren, kulturaren alorreko hainbat karguren ardura izan zuen, besteak beste, Arteetako Jauregi Nagusiko jeneralarena eta Afrika-Asia Elkartasunaren Hitzarmeneko jeneralarena, harik eta 1973an Kulturako ministro egin zuten arte. Lan handia egin zuen, orobat, literaturaren alorrean: zenbait aldizkariren sorreran parte hartu zuen, eta Idazle Arabiarren Elkartearen sortzaile izan zen, Ihsan Abdel-Qoddous kazetari eta eleberrigilearekin batera. El-Sebairen lanetan nabarmen agertzen da bere garaiko egoera eta baldintza gero eta kaskarragoak gainditzeko iraultzen beharra, etorkizuna hobea izango bazen; baldintza kaskar horiek islatzeko, klase zapalduetako kideak, klase behartsuetakoak, aukeratzen zituen bere lanetarako protagonista. Bere eleberrien artean aipagarria da, batez ere, \"Ez zaude bakarrik\", hainbat gairi buruzko bere ikuspegia garbien azaltzen duena, baina garrantzitsuak dira, halaber, \"Banoa\", \"Nire bihotz sendatua\", \"Bizitza une bat besterik ez da\", \"Hipokrisiaren erresuma\" eta \"Irribarrea ezpainetan\". Muturreko palestinar talde batek hil zuen, hitzaldi bat ematen ari zela."}
{"id": "271346", "revid": "512", "url": "https://eu.wikipedia.org/wiki?curid=271346", "title": "Karl Krolow", "text": "Karl Krolow (Hannover, 1915eko martxoaren 11 - Darmstadt, 1999ko ekainaren 21a) alemaniar idazlea izan zen.\nBiografia.\nFilologia, filosofia, historia eta arteko ikasketak egin zituen, G\u00f6ttingenen eta Bratislavan. 1943an hasi zen bere lanak argitaratzen, poesiak, itzulpenak, kritikak eta saiakerak. Bere lehenengo poemetan nabaria da O. Loerke eta W. Lehmannen izadiaren lirikaren eragina. Barne-emigrazioaren egile gisa, alde batera utzi zituen gai historikoak, politikoak eta sozialak, eta izadiaz bakarrik idatzi zuen, gizakiaren existentziaren gauza soilenen adierazpen gisa. Egungo errealitatearen lehenengo aipamena \"Heimsuchung\" (1948, \"Miaketa\") poema-bilduman egin zuen, baina gerrari eta hondamendiari buruzko erreferentziak halako distantzia batez markatuta daude, gerra ondoko Alemaniaren zoritxarra gizakiaren existentziaren oinarrizko egoera bihurtzen duen distantziaz. 50eko hamarraldiko testuek, berriz, literaturaren beste ideia bat aurkezten dute, gerren eraginpetik askea, eta irudimenez betea: \"Die Zeichen der Welt\" (1952, \"Munduaren zeinuak\"); \"Wind und Zeit\" (1954, \"Haizea eta denbora\"); \"Tage und N\u00e4chte\" (1956, \"Egunak eta gauak\"); \"Fremde K\u00f6rper\" (1959, \"Gorputz arrotzak\"). Hurrengo hamarraldian modernotasunaren klasikotzat hartua izan zen Krolow, eta bera izan zen, Enzensbergerrekin batera, Alemaniako gerra ondoko literaturaren krisiaren diagnosiaren egilea. Horren aurrean, Krolowk literatura lakonikoa idatzi zuen, soila formetan -\"Allt\u00e4gliche Gedichte\" (1968, \"Eguneroko poemak\")-, eta bide berriak jorratu zituen, hala nola poesia erotikoa -\"B\u00fcrgerliche Gedichte\" (1970, \"Poema burgesak\")-, edo historia eta prosa -\"Das andere Leben\" (1979, \"Beste bizitza\")-. Alemaniako Hizkuntza eta Literaturako Akademiako lehendakari izendatu zuten 1972an."}
{"id": "271348", "revid": "512", "url": "https://eu.wikipedia.org/wiki?curid=271348", "title": "Ernest Renan", "text": "Joseph Ernest Renan (Tr\u00e9guier, Frantzia, 1823ko otsailaren 28a \u2013 Paris, Frantzia, 1892ko urriaren 2a) filosofoa, historialaria eta idazlea izan zen. Batez ere erlijioaren historialari eta historiaren filosofo gisa nabarmendu zen.\nBizitza.\nBere jaioterriko apaizgaitegian hasi zituen ikasketak, baina karrera utzi zuen, fede krisi baten pean zegoenean, eta Parisko Unibertsitatera joan zen. 1847an Volney saria eskuratu zuen \"Essai historique et the\u00f3rique sur les langues s\u00e9mitiques\" (\"Hizkuntza semitikoei buruzko saiakera historikoa eta teorikoa\") saiakera liburuari esker. 1848. urteko iraultzan oinarriturik, \"L\u00b4Avenir de la science\" (\"Zientziaren etorkizuna\") obra idatzi zuen, humanismoaren eta zientziaren bidez, gizadiaren askatasuna iritsiko zela proposatzen zuena. Aipatutako tesia \"\u00c9tudes d\u00b4histoire religieuse\" (1857, \"Erlijio-historiaren azterketak\") eta \"Essais de morale et de critique\" (1859, \"Kritika eta moralari buruzko saiakerak\") obretan zabaldu eta ondu zuen. Obra horietan, halaber, zibilizazioaren oinarri etikoak argitzeko erlijioaren jatorriak ikertzea proposatu zuen, eta gizartearen erreforma aristokrata intelektualek bideratu behar zutela azaldu zuen.\n1862. urtean, Libanon eta Sirian zehar arkeologia espedizio bat egin ondoren, hebreerako katedradun izendatu zuten Frantziako Coll\u00e8gen. Sarrerako hitzaldi iskanbilatsua izan zuen, ordea, Jesusi \"gizon konparaezina\" deitu baitzion, eta Elizaren presioz kargutik kendu zuten. Urtebete geroago argitaratu zuen \"Vie de J\u00e9sus\" (\"Jesusen bizitza\"), \"Histoire des origines du christianisme\" (1863\u20131881, \"Kristautasunaren jatorriaren historia\"), zazpi liburukiz osaturiko bildumako lehen alea. 1870ean unibertsitateko kargua itzuli zioten. Bere bizitzako azken urteetan errepublikaren aldeko agertu zen. Harena da, halaber, \"Histoire du peuple d\u00b4Isra\u00ebl\" (1887\u20131893, \"Israelgo herriaren historia\") obra.\n\"Zer da nazioa?\" liburua.\nBere teoria politikoak, batez ere nazioaren identitatearekin loturikoak oso ezagunak bihurtu ziren. Aldi berean, influentzia handia izan zuten nazionalismoaren teorian bere idei askorekin kontradikzioak zituen Fichte alemaniarrarekin batera.\nLiburu ezagunena \"Qu'est-ce qu'une nation?\" (Zer da nazioa?) izan zen, eta hor nazioaren bere teoria politikoei buruz idatzi zuen. Herrialde mugakideen arteko muga arazoak konpontzeko, bertako herritarrei iritziaren aldekoa zen, erreferendumak eginez. Hona hemen zati bat:\nHainbat autorek \"Zer da nazioa?\" liburua teorizazio politikoa beharrean testuinguruak baldintzatutako Renanen aldarri patriotiko eta oportunista dela defendatzen dute. Frantzia-Prusia Gerran Frantziak Alsazia eta Lorrena galdu ondoren horien frantsestasuna aldarrikatu nahi du Renanek. Aldiz, \"Zer da nazioa?\" konferentziako argudioak Renanen pentsamendu arrazista eta antidemokratikoarekin ez direla koherenteak azalduko dute autore horiek."}
{"id": "271349", "revid": "336", "url": "https://eu.wikipedia.org/wiki?curid=271349", "title": "Ronald Searle", "text": "Ronald William Fordham Searle (Cambridge, Ingalaterra, 1920ko martxoaren 3a - Draguignan, Proventza, Frantzia, 2011ko abenduaren 30a) Erresuma Batuko marrazkigilea izan zen.\nBiografia.\nOso gaztetatik izan zuen karikaturarako zaletasuna. 1941ean elezaharra eta gaurkotasuna batzen zituen marrazki bat egin zuen; \"Lilliput Magazine\" aldizkarian argitaratu zuen lan hori, eta sail bateko lehena izan zen \"(Saint-Trinian)\". Bigarren Mundu Gerran, Singapurrera bidali zuten eta japoniarrek berehala hartu zuten preso. Espetxealdiari etekina atera nahian, presoen baldintza gogorrak erakusten zituen marrazkiak egin zituen arkatzaz.\n1946an \"Saint-Trinian\" sailera itzuli zenean, gaztetxo baten bidez espetxearen gogortasuna erakutsi zuen. 1955ean gizartearen gorabeherak biltzen zituen bilduma bat argitaratu zuen, eta 1961ean \"Time Magazine\" aldizkariak Jerusalema bidali zuen Adolf Eichmannen prozesuaren jarraipena egitera. Ondoren New York, Alaska, Dublin, Berlin, Milan bisitatu zituen erreportaje-sail bat egiteko.\n1961. urtean Frantzian hartu zuen bizilekua eta \"Figaro litt\u00e9raire, Magazine litt\u00e9raire\" eta \"New Yorker\" aldizkarietan egin zituen lanak. 1969an Toulouse-Lautreci buruzko marrazki-sail bat argitaratu zuen; prostituta izugarri handiekin marraztu zuen Searlek artista. Izan ere, pertsonaien arteko neurri desberdintasuna da Searleren ezaugarrietako bat; animalia txiki-txikiak bat-batean mamu izugarri bihurtzen dira, edo unibertso ikaragarri baten erdian jartzen ditu. Hainbat bilduma osatu zituen, hala nola \"Barkatu jauna\" (1965), \"Arrautza-kuboa eta Biribil faltsua\" (1968). Gizakien jarrerak animaliengan jartzen ditu. \"Tira, ez dago inor!\" (1969) lanean, barakuilu bat da pertsonaia. 1971n Grandvilleko umore beltzeko saria jaso zuen, eta 1973an, Liburutegi Nazionalean, Searleren lanaren erakusketa bat antolatu zuen. 2010. urtean, Searlek 2.200 lan eman zizkion Hannoverreko Wilhelm Busch museoari.\nBere lanak eragin handia izan zuen marrazkigile amerikarrengan: Pat Oliphant, Matt Groening, Hilary Knight eta Disneyren \"101 Dalmaziar\" filmeko egileengan, besteak beste."}
{"id": "271350", "revid": "336", "url": "https://eu.wikipedia.org/wiki?curid=271350", "title": "Kenz\u014d Takada", "text": "Kenz\u014d Takada (japonierazko izena: \u9ad8\u7530\u8ce2\u4e09; Hyogo, Japonia, 1939ko otsailaren 27a - Neuilly-sur-Seine, 2020ko urriaren 4a) japoniar moda diseinatzailea izan zen.\nBiografia.\nGaztetatik ikasi nahi izan zuen diseinua, baina ez zuten diseinu-eskolan onartu eta ingeles literatura ikasi zuen. Hala ere, Tokiora joatea erabaki zuen; han diseinu-eskola ospetsu batean onartu zuten, eta hiru urtez aritu zen han ikasten. Denda handietarako hasi zen lanean; garai gogorra izan zen hura Kenzorentzat, familia kontra baitzeukan, hura ez zen eta gizon batentzako lanbidea.\n1965ean Parisa joan zen. Denda handietarako eta beste diseinatzaileentzako lanak egiten hasi zen. Handik bost urtera bere boutiquea zabaldu zuen, \"Jap \"izenekoa, eta bere lehenengo bilduma diseinatu zuen kolore biziko japoniar kotoietan oinarrituta.\nGaur egun Kenzo etxeak hogeita bost denda ditu munduko hiriburu nagusietan, hiru estudio Frantzian eta mila zortziehun bat salmenta-gune mundu osoan zehar banatuta. Kenzoren estiloaren ezaugarri nagusiak kolore bizitasuna eta forma asimetrikoak dira. Moda-eskemak hausten duela esan ohi da, batez ere Parisen hasi zen garaian, garai horretan janzkera soila eta klasikoa baitzen nagusi. Frantziako hiriburuan arrakasta lortu ondoren, 1976an Japoniako moda argitaratzaileen saria eman zioten. 1983an gizonezkoentzako arropa diseinatzen hasi zen, eta New Yorkeko Madison hiribidean zabaldu zuen lehenengo gizonezkoentzako arropa-denda.\nUrteekin zabaldu egin zituen aukerak, eta etxerako arropa, haurrentzako arropa eta perfume bat egin zituen. 1984an Frantziako Kultura-ministroak Arteen eta Letren ordenako zaldun izendatu zuen. Gizonezkoentzako perfumea eta makillajea ere landu zituen. Berritzaileena \"Kenzo Jeans \"eta \"Jungle \"gazteentzako arropak izan ziren, kotoian oinarrituak. 1993. urtetik, Kenzo LVMH konpainiarena da. 1999. urtean, Kenzo Takada erretiratu egin zen, hala ere, 2005ean dekorazio-diseinuari ekin zion eta Gokan Kobo marka sortu zuen."}
{"id": "271352", "revid": "59723", "url": "https://eu.wikipedia.org/wiki?curid=271352", "title": "Fran\u00e7ois Rabelais", "text": "Fran\u00e7ois Rabelais (La Devini\u00e8re, Chinonetik hurbil, 1483/1494 bitartean - Paris, 1533ko apirilaren 9a) frantziar idazlea izan zen. Literatura satirikoaren maila gorena lortu zuen \"Gargantua eta Pantagruel\" obra ospetsuarekin.\nIdazle humanista izan zen, parodiaren bidez bere garaiko arazorik larrienak plazaratzen zituena. Fede handia erakutsi zuen gizakiaren izaerarekiko eta zientziarekiko, eta kritika zorrotzak egin zizkion Elizari eta hark bultzatzen zuen hezkuntza-sistema atzerakoiari. Errukirik gabe satirizatzen zituen dogma guztiak, eta kristautasun humanista defenditu zuen, muturreraino eramandako katolizismo eta protestantismoaren aurrean. Euskarazko hitzak sartu zituen \"Gargantua\" liburuko V. kapituluan, eta ahapaldi bat \"Pantagruel\" obrako IX. kapituluan.\nBizitza.\nAditu batzuen arabera, 1483an jaio zen, eta beste batzuen arabera 1494an. Haren aita erregeren legegizona zen eta La Devini\u00e8ren, Chinondik hurbil, bizi zen bere familiarekin. Haurtzaroa inguru hartan igaro zuen Rabelaisek; izan ere, inguru hartako oroitzapenez beterik dago haren lana. Frantziskotarra izan zen Fontenay-le-Comteko komentuan (Poitou), eta han egin zituen literatura ikasketak. Guillaume Bud\u00e9rekin izan zuen eskutitz bidezko harremanak erakusten duenez, maila handiko ikasketak egin zituen; besteak beste, grekoz eta latinez idazten zion lagun hari.\n1523an Erasmok Lukasen ebanjelioaren grekozko testuari buruz egin zuen komentarioa argitaratu zuen, eta argitalpen horrek eraginda, Frantzian grekoa ikastea debekatu zuten Sorbonako teologoek. Rabelaisek urte asko eman zituen grekoa ikasten, eta debeku haren ondorioz, 1525ean Saint-Pierre-de-Maillezaiseko beneditarren komentura joan zen, giro jasankorragoa aurkitzeko asmoz.\n1527. urteaz geroztik komentuko bizitza utzi eta Frantziako unibertsitateetako hirietan bizi izan zen. 1530ean Montpellierko Medikuntza fakultatean sartu zen eta hiru hilabetetan batxiler titulua eskuratu zuen (1537an doktore zen). Oso denbora gutxian ospe handia lortu zuen mediku-filologo gisa; Giovanni Manardiren eskutitzak eta Hipokratesen \"Aforismoak\" argitaratu zituen (1532). Urte horretan bertan, Lyongo ospitaleko mediku zela, \"Les horribles et \u00e9pouvantables faits et prouesses du tr\u00e8s renomm\u00e9 Pantagruel Roi des Dipsodes, fils du Grand G\u00e9ant Gargantua\" (\u00abDipsodoen errege Gargantua erraldoiaren seme zen Pantagruel ospetsuaren gertaera eta balentria izugarri eta beldurgarriak\u00bb) argitaratu zuen.\n1534an lehenbizi, eta 1535ean ondoren, Erromara joan zen Parisko apezpiku zen Jean du Bellayrekin; garai hartan Geoffroy d'Estissac-i idatzi zizkion eskutitzak Erromako bizitzaren kronika dira. Bien bitartean, 1534an \"La vie tr\u00e8s horrifique du grand Gargantua, p\u00e8re de Pantagruel\" (\u00abPantagruelen aita Gargantua handiaren neurriz gaineko bizitza\u00bb) idatzi zuen. 1539-1543 urteen bitartean Piemonten izan zen Rabelais Guillaume du Bellay gobernariarekin, eta bitarte horretan idatzi zuen \"Les stratag\u00e8mes...du...chevalier de Langey\" (\u00abLangeyko zaldunaren amarruak\u00bb). Garai horretan bere eleberriaren lehenengo bi liburuak berrargitaratu zituen hainbat zuzenketa egin eta gero, Sorbonak zentsura gogorra ezarri baitzion.\n1546 kaleratutako \"Le tiers livre des faicts et dicts h\u00e9ro\u00efques du bon Pantagruel\" (\u00abPantagruel onaren gertaera eta esaera heroikoen hirugarren liburua\u00bb) lanak ere zentsura latza izan zuen, eta Rabelaisek babesa bilatu behar izan zuen; hala, denboraldi batez, Metzen bizi izan zen. 1547an egin zuen hirugarren bidaldia Erromara Jean du Bellayrekin eta Henrike II.aren seme gazteenaren jaiotzaren ohorezko jaiei buruzko kontakizuna argitaratu zuen (\"Schiomachie et festins faits \u00e0 Rome au palais de mon seigneur reverendissime cardinal du Bellay, pour l'heureuse naissance de mon seigneur d'Orl\u00e9ans\").\n1548-1552 urteen bitartean \"Le quart livre des faicts et dicts h\u00e9ro\u00efques du bon Pantagruel\" (\u00abPantagruel onaren gertaera eta esaera heroikoen laugarren liburua\u00bb) argitaratu zuen; liburu hori ere zentsuraren helburu izan zen eta, ziur asko, Rabelais espetxera bidali zuten. Rabelaisen bizitzako azken urteei buruzko daturik ez dago ia; apostasiaren barkamena eskatu zion aita santuari, eta Meudongo parroko izendatu zuten hil aurretik.\nRabelaisen idazgintza.\nRabelais Frantziako Pizkundeko intelektual handienetako bat izan zen, eta bere obra paregabea izan da hainbat garaiko literaturan. Pantagruel pertsonaian oso nabarmen erakusten du zientzian eta zuhurtasunean oinarritutako bizitza ideala, izadiarekin ados bizitzearen aldeko jarrera hain zuzen. Naturalismoa, kultura klasiko aberatsa, izpiritu tolerantea eta bihozbera, jakintzaren alor guztietarako jakin-mina; ezaugarri horiek guztiak indar handiz agertzen dira Rabelaisengan.\nRabelaisen hizkuntzaren oparotasuna izugarria da, eta medikuntza, nekazaritza, merkataritza, literatura, erlijioa, eta beste hainbat alorretako hizkuntza teknikoak erakusten ditu bere lanetan; horrezaz gainera, hizkuntz asmazioak eta deformazioak ere ugariak dira: guztia egokitzen zaio narrazioari. Zehaztasun filosofikotik hasi eta txantxa arrunterainoko bidea egiten du, bestalde, narrazio horrek. Komikotasuna, hizkuntzaren bizkortasuna eta hizkuntza sortzeko gaitasuna dira Rabelaisen obraren ezaugarri nagusiak. Elkarren ondoan jartzen ditu komikotasuna batetik, eta bestetik, larritasuna. Errejistro, diskurtsu eta egoera nahasketa izugarria da, eta oso zaila da horien arteko hierarkia bat osatzea.\nLanetarako materiala hiru eremutatik hartzen du Rabelaisek: ahozko tradizioa eta herritarra, humanista eta hurbileko errealitatea. Azken eremu horretatik hainbat gai hartu zituen: gerra, inperioa (zentzu orokorrean eta zehatzean), hizkuntza, inprimategia, bolbora, gosea, kolonialismoa, ezkontza, hezkuntza... Baina egoera horiek erabat itxuraldatzen ditu egileak hainbat eragileren bidez: gai horiek hainbat egoeretan sortzen dituzten diskurtsuen bidez, batetik, eta bestetik, nobelaren fikzioaren eta egoera barregarrien bidez. Azkenik, maila horietan guztietan gai nagusi bat, erraldoikeriarekin, gorputzarekin, sexuarekin, janarekin eta edariarekin zerikusia duena, hain zuzen. Hori guztia da komikotasun argi eta zorrotzaren oinarria, zeinetan zaharkeria eta arrunkeria umore apartaren osagaia besterik ez diren.\nPantagruelen leinuaren ezaugarrietako bat erraldoikeria da, eta ezaugarri horren alderdi onak eta txarrak hartzen ditu Rabelaisek. Janariaren eta edariaren gaiak, sexuaren gaiarekin batera, gorputzaren eta bizitzaren atseginak goresten ditu. Baina obraren osotasunean garrantzi gehien duen erreferentzia elkarbizitzarena da. Banketearen gaiaren bidez, gizakiaren gizarteratzea adierazten du; atsegin fisikoak eta intelektualak biltzen ditu horretan, eta zenbaitetan baita izpirituari dagozkien arazoak ere.\nDena dela, Rabelaisen obraren osagai nagusia hizkuntza da, hizkuntza oro har. Rabelaisek ez du mundu opako bat erakusten, mundu absurdua baizik. Eta hori, zalantzarik gabe, askoz ere pozgarriagoa da. Hizkuntzaren bidez, egileak atsegin ematen dio irakurleari; eta ekintza horren bidez, egilearen sormena nabarmentzen da, eta horrexegatik goraipatu zuten Rabelais hizkuntzaren artista handiek, Gustave Flaubertek eta Louis-Ferdinand C\u00e9linek, besteak heste. Euskarazko hitzak sartu zituen Gargantua liburuko bosgarren kapituluan, eta ahapaldi osoak Pantagruel obrako 9. kapituluan."}
{"id": "271353", "revid": "10891", "url": "https://eu.wikipedia.org/wiki?curid=271353", "title": "Jacques Roubaud", "text": "Jacques Roubaud (Caluire-et-Cuire, Rodano, Frantzia, 1932ko abenduaren 5a) frantsesezko idazlea, itzultzailea eta matematikaria da.\nBizitza.\nMatematikako irakasle gisa hasi zen, baina berehala erakutsi zuen literaturarako zaletasuna, \"Voyage du soir\" (1952,\" Gaueko bidaia\") bere lehen lanak erakusten duenez. Matematiketan eta poesian oinarritu du bere jarduera, hortaz, baina hala ere, eta egileak berak esandakoaren arabera, Roubaudentzat matematika eta poesia urruneko jarduerak, eta elkarren kontrakoak ia, izan dira biak, harik eta Raymond Queneau idazle eta matematikaria ezagutu zuen arte. Hala, Roubaudek OuLiPo (\"Ouvroir de Litt\u00e9rature Potentielle,\" \"literatura potentzialeko lantegia\"), Patafisikako kolegioko irakasleek 1960an sorturiko taldearekin bat egin zuen.\nRoubauden obran idazketa konbinatoria baten moduan agertzen da, eta bere aukera guztiak iker daitezke joko logiko eta tipografikoen bidez. Horrela \"Matematika\" lanean (1977), parentesien aljebra aplikatzen dio kontakizunari. Matematika erabiltzen duen eleberrien artean aipagarriak dira \"Hortense ederra\" (1985) eleberri politikoa eta \"Le Grand Incendie de Londres \"(1990,\" Londresko sute handia\"). Olerkigintzan berriz, ezagunak ditu \"Trente et Un au cube\" (1974,\" Hogeita hamaika ber bi\") eta \"Quelque chose noir\" (1986,\" Zera beltza\"). Roubaudek ALAMO \"(Atelier de Litt\u00e9rature Assist\u00e9e par la Math\u00e9matique et les Ordinateurs)\" taldea sortu zuen beste egile batzuekin batera, eta matematikaz eta ordenagailuz lagunduriko literatura egiten dute lantegi horretan. Itzulpen-lanei dagokienez, hainbat egile eta alor landu ditu, hasi trobadoreen lanetatik eta Lewis Carroll idazlearen lanetaraino; japoniar olerkaritzarekin ere saiatu da, eta antzerkia ere itzuli du."}
{"id": "271354", "revid": "56334", "url": "https://eu.wikipedia.org/wiki?curid=271354", "title": "Clifford Shull", "text": "Clifford Glenwood Shull (Pittsburg, Pennsylvania, 1915eko irailaren 23a - 2001eko martxoaren 31) estatubatuar fisikaria izan zen.\nCarnegie Institutuan (gaur egun, Carnegie Mellon Unibertsitatea) egin zituen ikasketak, eta 1937an graduatu ondoren, New Yorkeko Unibertsitatean sartu zen, eta doktoregoa eskuratu zuen 1941ean. Ondoren, Texas Company (Texaco) konpainiaren laborategian hasi zen lanean, eta gerra ondoren, Oak Ridge Laborategi Nazionalean (Tennessee) sartu zen. Bere lan-jarduera nagusia, dena den, Massachusettseko Teknologia Institutuan eraman zuen aurrera; hango fisika nuklearreko irakasle izan zen, eta neutroien barreiadurari buruzko garrantzizko ikerketak egin zituen, gai baten barruko atomoen kokagunea zein den ezagutzeko oso baliagarriak. Ikerketa horietarako lehen urratsak 40ko hamarraldiaren amaieran egin zituen, Oak Ridgen. 1946tik 1955era bitartean, eta Ernest Wollan lankidearekin batera, atomoaren egitura aztertzeko tresnak prestatzen jardun zuen, eta 1948an beirazko difraktometro bat osatu zuten; horren bidez fisiozko erreaktore batek igortzen zituen neutroien artean lastertasun jakin batean mugitzen zirenak bereiz zitezkeen. 1956. urtean, Massachussetseko Teknologia Institutuan, esperimentaziorako lehenengo erreaktorearen programa zientifikoaren zuzendari izendatu zuten; kargu hartan zen bitartean, oinarrizko lanak egin zituen neutroien optikari buruz, eta beiren terferometroa asmatu zuen; 1986an hartu zuen erretiroa. 1994an Fisikako Nobel saria jaso zuen, Bertram N. Brockhouse zientzialariarekin batera, neutroien barreiaduraren inguruko tekniketan egindako lanengatik. Ikerketa horien bidez, aurrerapen handiak egin ahal izan dira materiaren egituraren ezaguerari dagokionez, eta aplikazio zabala dute industrian."}
{"id": "271356", "revid": "336", "url": "https://eu.wikipedia.org/wiki?curid=271356", "title": "Roger Penrose", "text": "Roger Penrose (Erresuma Batua, Colchester, 1931ko abuztuaren 8a) matematikari eta fisikari britainiarra da, eta Oxfordeko Unibertsitatean Matematikako irakasle emeritua. Fisika matematikoan egindako lanagatik ezagutzen da, bereziki erlatibitate orokorraren teoriari eta kosmologiari egindako ekarpenengatik. Halaber, jolas-matematikaren esparruan ere bideratu ditu ahaleginak, eta horrez gain, filosofo polemikoa da.\nLondreseko Royal Societyko kide aukeratua izan zen 1972an, eta Knight Bachelor izendatua izan zen 1994an.\nErlatibitate orokorraren eta kosmologiaren fisika matematikoan ekarpenak egin ditu Penrosek. Hainbat sari jaso ditu, 1988ko fisikako Wolf Saria barne, Stephen Hawkingekin partekatu zuena Penrose-Hawkingen berezitasun teoremagatik; 1990eko Aventis Saria eta 2020ko Fisikako Nobel Saria \u201cZulo beltzen eraketa erlatibitatearen teoria orokorraren iragarpen sendoa dela deskubritzeagatik\u201d, Reinhard Genzel eta Andrea Ghezekin partekatu zuena hain zuzen ere.\nBiografia.\nPenrose Margaren Leathes eta Lionel Penrose zientzialariaren semea da, eta Oliver Penrose fisiko teorikoaren eta Jonathan Penrose xakelariaren anaia. Colchester, Essex, Ingalaterran jaio zen.\nKarrera.\n1955ean, oraindik ikaslea zenean, alderantzizko orokorra berrasmatu zuen (alderantzizko Moore-Penrose ere deitzen zaio).\n1958an lortu zuen doktoregoa Cambridgen, geometria aljebraikoan tenkatzeko metodoei buruzko tesiarekin, John A. Todd algebrista eta geometrialari ezagunaren ikuskapenarekin. 1965ean, Penrosek berezitasunen lehen teorema probatu zuen. Teoria horren arabera, grabitazio-berezitasun bat izar masibo baten kolapsoan sortzen da ezinbestean (prozesu horretan zulo beltz bat osatuta geratzen da), eta lan horretan oinarritu zen Stephen Hawking fisikaria bigarren Berezitasunen Teorema frogatzeko. Teorema horrek espazio-denbora globalki hiperboliko ororen iraganeranzko osotasun geodesikoa ezartzen du, eta horrek energia-baldintza indartsua asetzen du.\n1967an, Penrosek Minkowskiren espazio bateko objektu geometrikoak mapatzen dituen twistoreen teoria asmatu zuen, signatura metrikoa duen lau dimentsioko espazio konplexu batean (2,2). Twistoreek grabitatearen teoria kuantiko batera eraman zezaketen hasierako itxaropenaren porrotaz gain, twistoreek aplikazio ugari aurkitu dituzte eremuen teorian, dispertsio anplitudeen kalkuluan, supersoken teorian eta ekuazio diferentzial partzialen teorian.\n1969an zentsura kosmikoaren hipotesia irudikatu zuen. Honek unibertsoak berezitasunen (zulo beltzak adibidez) berezko iragazgaiztasunetik babesten gaituela proposatzen du (modu informalean), ikusmenetik ezkutatuz. Forma hau, gaur egun, zentsuraren hipotesi ahul bezala ezagutzen da; 1979an, Penrosek bertsio sendoago bat formulatu zuen, zentsuraren hipotesi indartsuaz ezagutzen dena. BKL aieruarekin eta egonkortasun ez-linealarekin batera, zentsura kosmikoaren aierua ebaztea erlatibitatearen teorian arazo garrantzitsuenetako bat da.\nRoger Penrose, 1974an Penroseko teselatuak aurkitu zituelako ezagutzen da. Tesela horiek planoa aldizka teselatzen duten bi teselaz osatuta daude. 1984an antzeko ereduak aurkitu ziren atomoen antolaketan kuasikristaletan. Haren ekarpenik garrantzitsuena 1971n espin sareak sartzea izan daiteke, gerora begizten grabitate kuantikoaren funtsezko osagai izan zirenak. Penrosek eragina izan zuen Penroseren diagramak bezala ezagutzen diren diagramen hedapenean, fisika teorikoan txanpon arrunt bihurtu direnak.\n2004an, Penrosek \"\" argitaratu zuen, 1471 orrialdeko liburua, fisikaren legeei buruzko gida orokor bat emateko asmoarekin. Azken hamarkadetako dibulgazio-liburu onenetako bat da.\nPenroseren adimenaren teoria.\nPenrosek argudiatu du ezen izaera ez-konputaagrria duen zerbaitek egon behar duela gogo-jarduna deskribatzen duten fisika-legeetan. Argudio honek G\u00f6delen ez-osotasunaren teoremak ditu oinarri. Bertan proposizio matematiko jakin baten frogapen formalaren ezintasunari buruz hitz egiten da, giza ulermenarentzat proposamen hau egia den arren. Stuart Hameroff-en pentsakeran ideia berdina azaltzen da. Hameroff-ek zein Penrosek garuna eta adimena bana daitezkeen bi enitate direla deritzote. Hameroff-ek, mediku analista izaki, mikrotubulu eta zitoeskeleto zelularraren inguruan garatutako ikerketei esker argudiatzen du ideia hori. Penrosek, berriz, ez-osotasunaren teoremari esker.\nPenrosek defendatzen duen eredua, Hameroff-enarekin batera, neurozientzia konbentzionalaren bitartez azaltzen zailak diren gertaerak azaltzen saiatzen da mekanika kuantikoaren alderdi ezberdinetan oinarrituz (hala nola, koherentzia kontzeptua), bai eta fenomeno fisiko baten existentzia ere, orain arte ezezaguna, neuronen barnean gertatzen dela dirudiena, uhin funtzio kuantikoa murrizketa objektibo orkestratu batean berez kolapsatzen denean.\nOrganulu zelularren aldeko aipatutako iritziak hainbat iradokizunetan oinarritzen dira:\nPenroseren \"Eoien\" teoria.\nTeoria hau Kosmologia zikliko konformea bezala ezagutzen da.\n2005 ezkeroztik eskema kosmologiko berri batean aritu da lanean Penrose, eskema kosmologiko zikliko baina Unibertsoaren zabalkuntza azeleratuarekin kontsistente dena. Zabalkuntza azeleratu hau Einstein-en ekuazioen bidez deskribatutako eta konstante kosmologiko positibodun eremu grabitatorioaren efektu aldaratzaileen ondorioz sortutakoa da. \u00a0\nMekanika kuantikoaren Penroseren interpretazioa.\nPenroseren beste lan interesgune bat mekanika kuantikoaren neurketa arazoa izan da, berak grabitate kuantikoaren lotzen duena. Penrosentzat espazio-denbora kuantikoki deskribatuko zukeen teoria batek neurketaren arazoa konpondu ahalko luke. Efektu kuantikoek espazio-denboraren kurbaduran eragiten duten ziurgabetasunak uhin-funtzio baten kolapso objektiboa suposa lezake fisikariaren iritziz. Penrose-en interpretazioa deituriko interpretazio espekulatibo baten bitartez azaltzen du nola gertatuko zatekeen fenomeno hau.\nNobel saria.\n2020an Fisikako Nobel Sariaren erdia irabazi zuen zulo beltzen eraketa erlatibitatearen teoria orokorraren irgarpen ona delaren aurkikuntzagatik. Sariaren beste erdia Reinhard Genzel eta Andrea M.Ghez-en artean banatu zen."}
{"id": "271357", "revid": "46380", "url": "https://eu.wikipedia.org/wiki?curid=271357", "title": "George Balanchine", "text": "George Balanchine (San Petersburgo, 1904ko urtarrilaren 22 - New York, AEB, 1983ko apirilaren 30a) errusiar musikagile, dantzari eta koreografoa izan zen.\nBiografia.\nBost urte zituela pianoa jotzen zuen, eta bederatzi urte zituela San Petersburgoko Ballet Eskolan sartu zen. Ikasketak amaitu zituenean, taldeko kide egin zen, eta denbora librean pianoa eta konposizioa ikasten zituen. Dantza uztea erabaki zuen, eta 1923an koreografiaren bideari ekin zion. Urte horretan bertan, Volodia Dimitriev marrazkilariarekin batera, Gauak ballet gaztea sortu zuen.\nHainbat ballet zuzendu zituen Petrogradoko Opera Komikorako. 1924an errusiar gobernuak baimena eman zion ballet bat sortzeko, eta atzerrian itzuli bat egiteko. Errusiar balletentzat zuzendu zituen, besteak beste: \"Barabau\" (Ricti, Utrillo, 1925), \"Jack in the Box\" (Milhaud, Derain, 1926), \"Katua\" (Sauguet, Gabo, Pevsner, 1927), \"Apolo\" (Stravinski, Bauchant, 1928).\nOndoren, Danimarkako errege-balleteko maisu izan zen, eta komedia musikal batean parte hartu zuen Londresen. 1932an Montecarloko errusiar balletetako zuzendari izan zen. 1933an bere konpainia sortu zuen, Balletak. 1934an New Yorkeko School of American Balleta sortu zuen. Eskola horretako zuzendari zela zuzendu zituen: \"S\u00e9r\u00e9nade\" (1934), \"Oroitzapena\" (1935), \"Orfeo\" (Gl\u00fcck, 1936), \"Maitagarriaren musua\" eta \"Karta-jokoa\" (Stravinski, 1937).\n1946an Ballet Society sortu zuen, eta 1948an lehenago bere konpainia izandakoak bildu zituen, eta New York City Balleta sortu zuen. Lan hauek zuzendu zituen: \"Suzko txoria\" (Stravinski, 1949), \"Jones Beach\" (Andriessen, J. Robbins, 1950), \"Mendebaldeko sinfonia\" (Kay, 1954), \"Mugimenduak\" (1963), \"Don Kixote\" (Nabokov, 1966), \"Jewels\" (Faur\u00e9, Stravinski, Txaikovski, 1967), \"Slaughter on Tenth Avenue\" (Xenakis, 1968)."}
{"id": "271358", "revid": "512", "url": "https://eu.wikipedia.org/wiki?curid=271358", "title": "Robert Gober", "text": "Robert Gober (Wallingford, Connecticut, AEB, 1954ko irailaren 12a) estatubatuar eskultorea da.\nBiografia.\nTxikitatik erakutsi zuen margolari izateko nahia, eta 1974. urtean Filadelfiako Temple Unibertsitatean sartu zen, Tyler School of Art eskolan. Handik bi urtera artea eta literatura ikasten hasi zen Vermonteko Middlebury Collegen.\n1976an New Yorkera aldatu zen, eta margotzen jarraitu zuen arren, beste lanbide batzuetan jardun behar izan zuen bizibidea ateratzeko. Donald Judd, Carl Andre eta Joel Shapiro artista minimalisten lanak erakarrita hasi zen eskulturarekin zaletzen. 1972. urtean bakarkako lehenengo erakusketa egin zuen Paula Cooper galerian, \"Slides of a Changing Painting\" izenburuko erakusketarekin. Beste artista batzuekin lankidetzan ere jardun du, adibidez Sherry Levine, Christopher Wool eta Meg Websterrekin, eta Paula Cooper galeriarekin ez ezik, Los Angelesko Daniel Weinbergm, Atenasko Jean Bernier eta Koloniako Max Heltzer galerietan jarri ditu bere lanak ikusgai.\nBestalde, instalazioak egin ditu zenbait museotan (Madrilgo Reina Sofian, 1992an; Parisko Jeu du Paumen, eta Bernako Kunsthallen, 1990ean, Whitney Museum of American Arten, San Francisco Museum of Modern Arten, Solomon R. Guggenheim Museumen, The Menil Collectionen, The Tate Modern Galleryn, etab.).\nBere obretan eguneroko gauzakiak erabiltzen ditu, baina gauzaki horiek sinbolo sexual konplexu gisa agertzen ditu berak. Bere lehenengo koadroetan etxeko irudiak erakutsi zituen, eta eskulturetan ere gai hori bera nabarmentzen da. 1984an eskultura-sail ospetsu bat hasi zen egiten, konketak erabiliz, eta sail haren ondoren oheen sailari ekin zion: \"Untitled (Bed)\" [1986]. Sehaskak eta haur-parkeak ere erabili ditu, eta baita oihalak eta paper margotuak ere. 1989 urtean gorputz atalen eskultura-sailari eman zion hasiera, bere zangoaren molde batetik ateratako \"Untitled (Leg)\" eskulturarekin. 2007an atzera begirako erakusketa bat izan zuen Schaulager museoan."}
{"id": "271359", "revid": "56334", "url": "https://eu.wikipedia.org/wiki?curid=271359", "title": "Gerhart Hauptmann", "text": "Gerhart Hauptmann (Obersalzbrunn, Alemania, 1862ko azaroaren 15a - Agnetendorf, Alemania, 1946ko ekainaren 6a) alemanezko idazlea izan zen. Breslaun hazi egin zen, eta etxean hil zen arren, hortik urrun lurperatu behar izan zuten Poloniako gobernuaren agindua zela-eta. Hari jarraituz, alemaniar guztiak egotzi zituzten poloniar lurraldetik urte haietan. Agnetendorf udalerria alemaniarra izan zen, baina poloniar bilakatu zen Jagni\u0105tk\u00f3w izena hartuz.\n\u00c9mile Zolaren eragina nabaria duen lehen dramarekin, \"Vor Sonnenaufgang\" (1889, \"Egunsentiaren aurretik\"), Alemaniako naturalismoaren ezaugarriak finkatu zituen: alde batetik, giroak eta pertsonaiaren jatorriak berebiziko garrantzia dute, eta bestetik, dialektoak erabiltzen dira.\nHandik hiru urtera, bere obra nagusia idatzi zuen: \"Die Weber\" (\"Ehuleak\"). Lehen idatzaldian Silesiako dialektoz idatzia zen drama horretan, Silesian 1844an gertaturiko matxinada kontatu zuen, molde epikoen bidez. Naturalismoaren barruan sartzen diren beste lan batzuk dira: \"Einsame Menschen\" (1891, \"Arima bakartiak\"); \"Florian Geyer\" (1896); \"Michael Kramer\" (1900). Joera mistiko eta sinbolista erakutsi zuen beste zenbaitetan: \"Hanneles Himmelfahrt\" (1896, \"Hanneleren igoera zerura\"); \"Die versunkene Glocke\" (1896, \"Ezkila urperatua\"). Beste hirugarren bide bat ere erabili zuen, ohitura-komediarena: \"Der Biperpelz\" (1893, \"Kastore-larrua\"), Berlingo gaizkileen eta poliziaren arteko borroka gai duena.\nLehen Mundu Gerraren ondoren, eleberria landu zuen, batez ere. Alor horretan ere, gai-aniztasun bera erakutsi zuen: \"Der Narr in Christo Emanuel Quint\" (1910), \"Der Ketzer von Soana\" (1918, \"Soanako heresea\"), \"Die Insel der grossen Mutter\" (1924, \"Ama Handiaren uhartea\"). Sinbolo eta mitoarekiko atxikimenduak poema epiko eta kosmiko handiak idaztera bultzatu zuen: \"Till Eulenspiegel\" (1927), \"Der grosse Traum\" (1942, \"Amets handia\"). Hauptmannen obra oparoa, 45 drama, 18 eleberri eta kontakizun-liburu, 6 olerki eta 3 poema-liburu, bere garaiko Alemaniako gizartea ulertzeko nahitaezko erreferentzia da.\nLiteraturako Nobel saria jaso zuen 1912an."}
{"id": "271360", "revid": "63274", "url": "https://eu.wikipedia.org/wiki?curid=271360", "title": "Michel Br\u00e9zillon", "text": "Michel Br\u00e9zillon (Vincennes, 1924ko uztailaren 24a - Orgelet, 1993ko abuztuaren 27a) frantses arkeologoa izan zen.\nBiografia.\nGazte-gaztetatik abenturazalea izan zen; 1947tik 1950era Indotxinan izan zen, eta han, hegoaldeko goi-ordokietako moi nomadak ezagutu zituen. 1951n Frantziara itzuli zen, baina, berehala, Sahara aljeriarrera joan zen, arkeologia-lanetara. 1958an Andr\u00e9 Leroi-Gourhan ezagutu zuen, Br\u00e9zillonen lanean izugarrizko eragina izango ziona. \nLeroi-Gourhanen historiaurreko eta protohistoriako ikerketen zentroko zuzendari-laguntzaile izan zen. 60ko hamarraldia tokian tokiko jarduera-aldia izan zen Br\u00e9zillonentzat. Arcy-sur-Cure (Yonne) eta Pinceventeko (Seine-et-Marne) indusketa paleolitikoetan lan egin zuen. Aldi berean, Frantziatik kanpoko ikerketa arkeologikoetan parte hartu zuen, Egipton, Grezian, Aljerian, Espainian, Japonian. Hala ere, Br\u00e9zillonentzat indusketa nagusiak Mournouardsekoa (Marne) eta Pinceventekoa izan ziren, haietan ikerketa-metodo berriak erabili ahal izan baitzituen. \n1966an \"La D\u00e9nomination des objets de pierre taill\u00e9e. Mat\u00e9riaux pour un vocabulaire des pr\u00e9histoiriens de langue fran\u00e7ais\" (\"Harri landuko objektuen izendapena. Materiala historiaurreko frantsesezko hiztegi baterako\") doktoretza-tesia aurkeztu zuen, berehala historiaurrearen zaleen artean oinarrizko lan bilakatu zena. \n1978an Kulturako ministroak Ondasunaren Zuzendaritzako Arkeologiaren ikuskatzaile-kargua eman zion. Br\u00e9zillonek berrikuntzak eragin zituen arkeologian, eta tresna juridiko berriak eragin zituen ondasun arkeologikoaren ikerketa eta kudeaketa gaur egungo bizitzara egokitzeko. 1980an Ohorezko Legioko zaldun izendatu zuten, eta 1987an arkeologiaren sari handia jaso zuen, Kulturako ministerioan egin zuen lanagatik."}
{"id": "271361", "revid": "96586", "url": "https://eu.wikipedia.org/wiki?curid=271361", "title": "Anthony Accardo", "text": "Anthony Accardo (izengoitiak: \"Big Tuna\", \"Joe Batters\" ; Chicago, 1906ko apirilaren 28a - \"Ib.\", 1992ko maiatzaren 22a) estatubatuar mafiosoa izan zen.\n1904an Chicagon kokatutako italiar etorkinen semea. Behe Chicagoko italiar auzoetan hezi zen. Alfonso Caponeren mafia-taldeetako ordezkari izan zen, eta etsaien aurkako eta mafiaren presioei eusten zieten hiritarrei zigorrak jartzeko lanetan espezializatu zen, 1920tik 1930era bitarteko krisi-garaian, batez ere. 1929ko San Valentin egunean, gobernu federalak agindutako Lege Lehorraren garaian, hirian nagusitasuna lortzeko lehian, Bugs Moranen talde aurkariko zazpi kide metrailatu zituztenetako bat izan zen. Capone kartzelatu ondoren, talde barruan mailaz igo, eta 1943an buruzagi nagusietako bat bihurtu zen. Garai horretan, zaldi-lasterketetako apustuen kontrol-sistema berrantolatu zuen, eta beste eskualde batzuetara zabaldu. Era berean, Las Vegasko apustu eta jokoen kontrola ere bereganatu zuen. 1951n, Washingtongo Senatuan deklaratzera deitu zuen Ernest Kefauver senatariak zuzenduriko Krimenaren aurkako Borroka Batzordeak, baina ezin izan zuten bere aurka ezer frogatu, nahiz eta askotan atxilotu zuten bahiketa, estortsio, lapurreta, hilketa, legez kanpoko jokoak zirela-eta. 50eko hamarraldian Sizilia eta Napoliko \u00abfamilien\u00bb interesak batu, eta legez kanpoko negozioak legeztatzeari heldu zion, mafiaren eragina politikara zabalduz. 1957an zerga-ordainketei ihes egitea leporatzen ziotenez, familien buruzagitza Sam Giancana \"Momo\"ri utzi zion. Baina Accardo askotan agertu zen hark bideratutako gestioaren aurka, eta azkenik, 1975ean hil egin zuten Giancana. Dirudienez, Accardok ez zuen harrezkero kargu garrantzitsurik izan taldearen barruan."}
{"id": "271363", "revid": "28807", "url": "https://eu.wikipedia.org/wiki?curid=271363", "title": "Big Tuna", "text": ""}
{"id": "271364", "revid": "28807", "url": "https://eu.wikipedia.org/wiki?curid=271364", "title": "Joe Batters", "text": ""}
{"id": "271365", "revid": "59723", "url": "https://eu.wikipedia.org/wiki?curid=271365", "title": "Bantustan", "text": "Bantustana Hegoafrikan \u2014askatasuna iritsi bitartean\u2014 eta Namibian, etnia bantuentzat egokituriko lurralde autonomoei emandako izena zen, \"Apartheid\" sistema arrazistaren ondorioz. Hegoafrikako gobernu zuriak bultzaturiko politikak biztanle beltzak nolabaiteko autonomia zuten lurraldeetan bildu nahi izan zituen, estatus berezi bat emanik, Hegoafrikako hiritartasuna ukatu ahal izateko. Gainerako nazioek ez zuten lurralde banaketa hori inoiz ere onartu.\nBantustanek Hegoafrikako lurraldeen % 11 hartzen zuten, eta biztanleriaren % 30 biltzen zen bertan. Barne Produktu Gordinaren % 2 baizik ez zuten sortzen: nekazaritza oso pobrea zen berorietan, industriarik ez zuten eta bertako biztanleriak Hegoafrikako enpresen ordezko langileria osatzen zuen."}
{"id": "271366", "revid": "56334", "url": "https://eu.wikipedia.org/wiki?curid=271366", "title": "Pieter Zeeman", "text": "Pieter Zeeman (Zonnemaire, Zeelanda, 1865eko maiatzaren 25a - Amsterdam, 1943ko urriaren 9a) holandar fisikaria izan zen.\nBiografia.\nLeidengo eta Amsterdamgo unibertsitateetan egin zituen ikasketak. Optika eta astrofisikako alorrak landu zituen, batez ere. Zeemanek 1896an bere izena daraman efektua aurkitu zuen, Zeeman efektua; efektu hori da elektroiaren spinaren teoriaren oinarrietako bat. Ikerketa batzuk egin zituen Doppler-Fizeau efektuari buruz, eta haien arabera, Einsteinen erlatibitatearen teoria bermatu zuten. 1902an, Fisikako Nobel saria jaso zuen, J.H. Lorentzekin batera."}
{"id": "271367", "revid": "336", "url": "https://eu.wikipedia.org/wiki?curid=271367", "title": "Trabzon", "text": "Trabzon (historikoki Trebizonda, grekoz Trapezous) Turkiako ipar-ekialdeko hiria eta portua da, bai eta izen bereko probintziako (4.938\u00a0km2 eta 737.700 biztanle) hiriburua ere. Itsaso Beltzaren ertzean dago. 143.941 biztanle ditu.\nHistoria.\nGreziak Sinopen zuen \"Trapezous\" koloniari dagokio, eta Trebizondako greziar erresumako hiriburua izan zen. 1204. urtean sortu zen erresuma, eta Androniko I.a Konmeno enperadorearen biloba Alexis I.a Konmenok enperadore izendatu zuen bere burua, hartara Trebizondako erregeen dinastiari hasiera emanez. Bizantziar erresuma birkonkistatzen saiatu zen, bere anaia David aldi berean latinoen eta Nizeako enperadorearen aurka borrokatzen ari zen artean. Alexisek Krimea konkistatu zuen, eta merkataritza-harremanak estutu zituen Genoako portuarekin. 1258. urtetik aurrera, Bagdad suntsitua gertatu ondoren, Indiarako merkataritza-ibilbidea aldatu zuten, eta Itsaso Gorritik Trebizondarako ibilbidea bultzatu. Hala, bi mendez iraun zuen Trebizondako erresumak. Alexo II.a Konmenoren agintaldian (1297-1330) izan zuen erresumak oparotasun-maila garaiena, eta handik aurrera etengabeko gainbehera hasi zen. Genoarrak eta veneziarrak nagusituz joan ziren merkataritza-alorrean, eta Alexo III.a Konmenoren agintaldia izan zen (1349-1390) erresumak izan zuen azken bakealdia. XV. mendearen hasierarako otomandarren mende zegoen.\nEkonomia.\nJarduera handiko portua du. Nekazaritza-produktuen merkataritza (tabakoa, artilea, soja, tea), industria (tabakogintza, ehungintza, altzairugintza, ardogintza, janari-industria) eta turismoa dira ekonomia-jarduera nagusiak. Unibertsitatea eta aireportua baditu.\nOndasun nabarmenak.\nAipagarriak dira bizantziarren garaiko harresiak, Leontocastrongo gaztelua, Commeni jauregiaren hondakinak, XIII. mendeko eliza bizantziarrak (hala nola, Hagia Sofia) eta XVI. mendeko meskitak."}
{"id": "271370", "revid": "1982", "url": "https://eu.wikipedia.org/wiki?curid=271370", "title": "Trebisonda", "text": ""}
{"id": "271371", "revid": "1982", "url": "https://eu.wikipedia.org/wiki?curid=271371", "title": "Trapezous", "text": ""}
{"id": "271372", "revid": "512", "url": "https://eu.wikipedia.org/wiki?curid=271372", "title": "Andres Serrano", "text": "Andres Serrano (New York, Ameriketako Estatu Batuak, 1950eko abuztuaren 15a) argazkilari eta artista plastikoa da.\nBizitza.\nAita Honduraskoa zuen, eta ama afrokubatarra; bera, berriz, estatubatuarra da. Bere obran probokazioaren bideari heldu dio, eta gizakiari eragiten dioten oinarrizko eta hurbileko gaiak landu ditu batez ere (bizitza, heriotza, sexua, erlijioa), ikuspegi heterodoxo baina erreferentzia klasikoez beteriko batetik; bide horretan erabili duen zakartasunak haserrea sortu izan du, sarritan, klase burgesetan. Adibidez, gernuz bustiriko gurutze bat ageri duen \"Piss Christ\" (1984) obrak protesta eta ondoez handia eragin zuen Estatu Batuetako gizarteko talde kontserbadoreenetan; hainbesterainoko istilua sorrarazi zuen, eztabaida nazionala sortu zen Estatu Batuetako kongresuko biltzarrean. Harrezkero, gero eta erradikalagoa izan da Serranoren artea, eta horrela eman zuen argitara 1996an \"Sexu-istorio bat \"argazki-saila, zeina izan baitzen harriduraz baina begi onez hartua Parisen eta Madrilen egindako erakusketetan.\nAurretik ere ospe handiko lanak egina zen, adibidez \"Alderraiak\" (1990) eskaleen argazkiez osaturiko saila; \"Klaneko gizonak\" (1990), Ku-Klux-Klaneko kideen argazkiena; \"Eliza \"(1991) erlijio-irudiez osatua, edo \"La morgue\" (1992), zeinetan gorpuak agertu baitzituen.\nSerranoren lanean nabarmentzen da klasizismoaren eragina, adibidez Italiako Berpizkundeari, Espainiako barrokoari eta modernitatearen aitzindariei egiten dizkien erreferentziekin. Kritikariek Michelangeloren oreka plastikoaren, Goyaren izugarrikeriaren edo Murilloren birtuosismo barrokoaren kutsua ikusi diete bere argazkiei, eta bere gaiak eskandalagarritzat hartuak izan diren arren, baretasuna, hoztasuna eta sortzailearen fintasuna nabarmentzen dira haietan."}
{"id": "271373", "revid": "512", "url": "https://eu.wikipedia.org/wiki?curid=271373", "title": "Marc Chagall", "text": "Marc Zaharovitx Chagall (, , ; Liozna, Vitsebsketik gertu, 1887ko uztailaren 6a - Saint-Paul-de-Vence, Itsas Alpeak, 1985eko martxoaren 28a) frantziar-errusiar margolaria izan zen, jatorriz judua. 1910etik 1913ra Parisen bizi izan zen, eta bertan ezagutu zituen garai hartako abangoardiako ertilari ospetsuenak. Hasierako oihalek kubismoaren eragin nabarmena badute ere, Chagallek unibertso guztiz berezia egituratu zuen bere margolanetan, fantasia eta haurtzaroko oroitzapenak biltzen zituzten irudiekin (\"Moi et le Village\", 1911; \"La violiniste\", 1912-1913; \"\u00c0 la Russie, aux \u00e2nes et aux autres\", \"Autoportraits aux sept doigts\", \"Paris par la fen\u00eatre\"). 1914. urtean joera espresionista nabariak ageri dituzten judu eta errabinoen irudiak margotu zituen (\"Juifs\", \"Rabbins\"). 1917. urtean Vitebskeko erti-komisario izendatu zuten. 1922. urtera arte Sobietar Batasunean egon zen; garai hartan horma-irudi eta apainketa-lan ugari egin zuen. Berlinen irarketa-ikasketak egin eta gero, Frantziara jo zuen, berriz ere, eta liburuetako apaingarriak egin zituen. 1931tik aurrera, margo biziak nagusitu ziren haren oihaletan, irudien inguruak ia desagertzeraino. Loreak, ikuspegiak, txoriak eta maitasun-eszenak irudikatu zituen, bereziki. Bigarren Mundu Gerra hurbiltzen ari zela, ordea, bihotz-esturak hartu zituen bere koadroak (\"La Chute de l\u00b4Ange; Cruxifixion\"). Gerratean, Estatu Batuetara joan zen, baina bukatzean Frantziara itzuli zen berriz. Bibliako gaiak eta eskultura, zeramika eta, batez ere, berina landu zituen (Metzeko katedralean, adibidez, edo Jerusalemgo sendagileen zentroko sinagogan). Andr\u00e9 Malraux idazleak hala eskatuta, Parisko Operako sabaiko freskoak margotu zituen. Fantasiaz, margoz eta sinbolismoz beterik, Chagallen margolan espresionistak surrealismoa iragarri zuen."}
{"id": "271376", "revid": "1545", "url": "https://eu.wikipedia.org/wiki?curid=271376", "title": "Willi Boskovsky", "text": "Willi Boskovsky (Viena, Austria, 1909ko ekainaren 16a - Visp, Suitza, 1991ko apirilaren 21a) austriar musikagilea izan zen.\nBiografia.\nBederatzi urte zituela, Vienako Musika Akademian sartu zen, eta biolin-ikasketak egin zituen. 1926an lortu zuen diploma, eta baita Kreisler saria ere. 1932an Vienako Operako orkestran eta Orkestra Filarmonikoan sartu zen. 1935. urtean Vienako Musika Akademiako irakasle izendatu zuten. Operako orkestrako eta Filarmonikako konzertmeister bihurtu zen urte horretan bertan. Biolin-bakarlaria izan zen zuzendari ospetsuekin, hala nola Wilhelm Furtw\u00e4ngler, Karl B\u00f6hm edota Herbert von Karajanekin.\nBaina 30eko hamarraldian bakarlari gisa hasi zuen karrera uzten joan zen, orkestrako eta ganbera-musikako lanen mesedetan. Hainbat talde osatu zituen: Boskovsky hirukotea (1937), Boskovsky laukotea (1947), Vienako laukote filarmonikoa, eta Vienako zortzikotea (1948-1958). Lili Kraus piano-jotzailearekin bikote bikaina osatzen zuen. Johan Straussen musikarenganako zaletasunak Urte Berriko Vienako kontzertuak zuzentzera bultzatu zuten, 1955etik 1979ra bitartean. 60ko hamarraldiaren hasieran gazte talde bat bildu zuen Vienako Mozart taldea osatzeko. 1969an Johann Straussek berak 1890ean sortu zuen Vienako Johann Strauss Orkestrako zuzendari izan zen. Urte Berriko Vienako kontzertuen ondorioz, ospetsu egin zen mundu osoan orkestra-zuzendari gisa, baina Boskovsky biolin-jotzailea zen, batez ere. Lili Kraus eta Nikolaus H\u00fcbnerrekin egin zituen Mozarten piano, biolin eta biolontxelorako lanen grabazioak balio handiko agiriak dira. Hogeita hamabi urtean, Wiener Philharmonikerreko harizko tresnen estilo eta sonoritateari eutsi zien, eta haren lana oinarrizkoa izan zen XX. mendeko orkestraren bilakaeran."}
{"id": "271377", "revid": "336", "url": "https://eu.wikipedia.org/wiki?curid=271377", "title": "Gottlob Frege", "text": "Gottlob Frege (Wismar, 1848ko azaroaren 8a - Bad Kleinen, 1925eko uztailaren 26a) alemaniar matematikaria eta filosofoa izan zen.\nBiografia.\nMatematikarentzat benetako metodo zientifikoa aurkitu nahi izan zuen, eta logika goitik behera eraberritu zuen. Fregek logika matematiko modernoaren oinarriak, zenbaki kardinalaren lehen definizioa eta multzoen teoriaren hastapenak ezarri zituen. Hizkuntza arrunta matematiketarako egokia ez zela ikusirik, hizkuntza sinboliko bat moldatu zuen.\nProposizioen kalkuluak egiteko eta proposizioen barne-egitura aztertzeko aukera eman zion hizkuntza berri horrek, eta sistema deduktiboa erabili zuen horretarako. Haren lan ezagunena matematikaren hizkuntza berritu zuena da: \"Begriffsschrift, eine der arithmetischen nachgebildete Formelsprache des reinen Denkens\" (1879, \"Pentsamendu garbiaren aritmetikako hizkuntza formalaren kontzeptuen bilduma\"). Funtzioa ez zuen subjektuen eta predikatuen arabera aztertu, proposatutako funtzioen arabera (aldagai bat edo gehiago dituen logikako adierazpena) eta argumentuaren (aldagai batez ordezkatua izan daitekeen funtzio logiko bateko gai mugatua) arabera baizik. Logikari buruzko ikerketen bidez, semantikari ateak ireki zizkion; zentzuaren (\"Sinn\") eta erreferentziaren (\"Bedeutung\") arteko desberdintasuna egin zuen, eta logikaren eta metalogikaren, eta hizkuntzaren eta metahizkuntzaren arteko aldea adierazi zuen. Fregeren lanei ez zitzaien merezi zuten garrantzia eman bere garaian, baina eragin handia izan zuten gerora Russell, Wittgenstein, Carnap, Hilbert eta beste askoren lanetan. Orobat, Fregek idatzitakoak dira: \"Die Grundlagen der Arithmetik\" (1884, \"Aritmetikaren oinarriak\") eta \"Grundgesetze der Arithmetik\" (1893, \"Aritmetikaren oinarrizko legeak\")."}
{"id": "271378", "revid": "512", "url": "https://eu.wikipedia.org/wiki?curid=271378", "title": "C\u00e9sar Gaviria", "text": "C\u00e9sar Augusto Gaviria Trujillo (Pereira, Risaralda, 1947ko martxoaren 31) kolonbiar ekonomista eta politikaria da. 1990-1994 bitartean Kolonbiako Errepublikako presidentea izan zen.\nBiografia.\nEkonomia eta lege-ikasketak egin zituen Andeetako Unibertsitatean. 1978an, Alderdi Liberaleko kide gisa, Julio C\u00e9sar Turbayren gobernuaren Plangintza eta Garapenerako ministrorde izendatu zuten. Aurrerago, Virgilio Barcoren gobernuan, Finantza-ministerioaren ardura zuela, nekazaritzaren erreforma diseinatu zuen, eta zerga-sistema modernizatu. 1987an, Barne-ministro gisa, gerrillarekin elkarrizketatu zen eta droga-trafikoaren aurka ekin zuen.\n1989an, Luis Carlos Gal\u00e1n lehendakarigaiaren kanpainan parte hartu zuen, baina urte horretan bertan droga-trafikatzaileek hil egin zuten Gal\u00e1n. Gaviriak alderdiaren buruzagitza eskuratu zuen, eta lehendakaritzarako hautagai aurkeztu zuen bere burua 1990eko hauteskundeetan, elkarrizketaren aldeko programa erreformista batekin. Lehendakari hautatu zuten gehiengo osoz, herrira bakea ekartzeko itxaropenarekin. Bere gobernuan alderdi politiko desberdinetako kideak sartu zituen eta, denen harridurarako, baita M-19 gerrilla-taldeko kide ohi bat ere, Antonio Navarro Wolff. Haren agintaldian errotik aldatu zen droga-trafikoaren aurkako borroka, beren burua justiziaren eskuetan uzten zuten droga-trafikatzaileei Estatu Batuetara estraditatu gabe Kolonbian bertan epaitzeko eskubidea ematen zien dekretu bat onartu baitzuen. Halaber, talde paramilitarrak eta droga-trafikoan aritzen zirenak desegiteko informazioa ematen zutenei kartzela-zigorra arintzea agindu zuen.\n1994n, Amerikako Estatuen Erakundeko (AEE) idazkari nagusi hautatu zuten. 1996ko apirilean, talde ezezagun batek bere anaia Juan Carlos bahitu zuen, eta lehendakari gisa irabazitako diruen berri eman zezan eskatu zuen.\n2006an, FARCek bere arreba (Liliana Gaviria Trujillo) bahitu eta hil zuten. 2005-2009 urteetan, Alderdi Liberaleko lehendakaria izan zen."}
{"id": "271379", "revid": "28807", "url": "https://eu.wikipedia.org/wiki?curid=271379", "title": "C\u00e9sar Gaviria Trujillo", "text": ""}
{"id": "271380", "revid": "28807", "url": "https://eu.wikipedia.org/wiki?curid=271380", "title": "Cesar Gaviria", "text": ""}
{"id": "271382", "revid": "512", "url": "https://eu.wikipedia.org/wiki?curid=271382", "title": "James Reaney", "text": "James Reaney (South Easthope, Stratfford, Ontario, Kanada, 1926ko irailaren 1a - 2008ko ekainaren 11) ingelesezko poeta eta antzerkigilea izan zen.\nIngelesezko ikasketak egin zituen Torontoko Unibertsitatean, eta Manitobako Unibertsitateko irakasle izan zen 1949tik 1956ra. Azkeneko urte horretan Torontora itzuli zen, bere doktoretza-tesia bukatzera: \"The influence of Spencer on Yeats\". 1960an Ontario Mendebaldeko Unibertsitatean ingeleseko irakasle gisa hasi zen lanean. Gouverneur G\u00e9n\u00e9ral saria hiru aldiz jaso zuen beste hainbeste poema-libururekin: \"The Red Heart\" (1949, \"Bihotz gorria\"), \"A suit of nettles\" (1958, \"Asunak\") eta \"Twelve Letters to a Small Town\" (1962, \"Hamabi gutun hiri txiki bati\").\nKanadar literaturan, \"kanadismoaren\" etsai amorratuenetako bat izan zen; argi eta garbi erakutsi zuen probintziakeria horren aurkako jarrera \"Twelve Letters to a Small Town\" (1962) osatzen duten poema kateatuetan. Bere poemetan Northrop Fryeren eragina antzematen da, eta bere mundua konplexutasun alegoriko eta sinboliko handikoa da.\nLanik aipagarriak ditu, aurreko horiekin batera: \"The dance of death at London, Ontario\" (1963, \"Herio-dantza Londresen, Ontarion\"); \"Poems\" (1972,\" Olerkiak\"); \"Selected shorter poems\" (1975, \"Poema hautatu laburragoak\"); \"Selected longer poems\" (1976, \"Poema hautatu luzeagoak\"). Antzerki-lanetan azpimarratzekoak dira: \"Colours in the dark\" (1969, \"Koloreak ilunpetan\"); \"Listen to the wind\" (1972, \"Adi haizeari\"); \"Masks of childhood\" (1972, \"Haurtzaroko mozorroak\")\"; The Donnellys \"(1976);\" Wacousta!\" (1979) eta \"King Whistle\" (1980). Haurrentzat idatzia du \"Apple butter and other plays for Children\" antzezlan-saila (1973), eta eleberri bat, \"The boy with an R in his hand\" (1965, \"Eskuan R bat zuen mutikoa\")."}
{"id": "271383", "revid": "1491", "url": "https://eu.wikipedia.org/wiki?curid=271383", "title": "Miguel Hern\u00e1ndez", "text": "Miguel Hern\u00e1ndez (Orihuela, Espainia, 1910eko urriaren 30a - Alacanteko kartzela, Espainia, 1942ko martxoaren 28a) gaztelaniazko olerkaria izan zen, \"herriaren poeta\" eta \"poeta artzaina\" deiturez ezaguna.\nBizitza.\nFamilia pobrean sorturik, laborari-lanetan jardun behar izan zuen txikitatik. Hori dela eta, guztiz autodidakta izan zen bere ikasketetan. 1934an Madrila joan eta 27ko belaunaldiko poetekin harremanetan sartu zen. 1935ean Pablo Neruda eta Vicente Aleixandre ezagutu zituen. Espainiako Gerra Zibila hasi zenean, Errepublikaren zerbitzuan jarri zen; gerra bukatutakoan, frankistek preso hartu zuten eta errepublikazalea izateagatik kondenatu. Alacanteko kartzelan hil zen, bronkitisak, tifusak eta tuberkulosiak jota.\nIdazlanak.\nMiguel Hern\u00e1ndezen obran inspirazioaren indarra eta arte-motarik zorrotzena, herriaren oldarra eta teknikarik pentsatuenak biltzen dira. Hasierako \"Perito en lunas\" (1934) poema-liburuan orduko gongorismoaren jarraitzaile gisa ageri da. 1936an argitaraturiko \"El rayo que no cesa\" (\"Etenik ez duen tximista\") obrarekin bere bidea aurkitu zuen; metafora barrokoa bere-berea duen indarrarekin landua agertzen da lan horretan. Gehienbat sonetoen bidez, bere betiko gaiak lantzen ditu: amodioa, bizitza eta heriotza. Errepublikaren aldeko bere jarrerak poesia konprometitua idaztera bultzatu zuen: \"Viento del pueblo\" (1937, \"Herri-haizea\"). \"Cancionero y romancero de ausencias\" (1938-1941) kartzelan onduriko liburuan emaztearenganako, Josefina Manresa (1916-1987), eta semearenganako amodioaz mintzo da, hurbiletik bizi zituen beste zenbait gairekin nahastuta, esate baterako, presoaren egoera eta gerraren ondorioak. Poesiaz gain, antzerkigintzan ere aritu zen, hala nola, \"Qui\u00e9n te ha visto y qui\u00e9n te ve\" (1934) auto sakramentala, Calder\u00f3nen modura; \"El labrador de m\u00e1s aire\" (1937), Lope de Vegaren antzerkiaren ildotik; \"Teatro en la guerra\" (1937), frontean antzezteko pieza laburrak.\n2010ean, haren oinordeko Luc\u00eda Izquierdok Elxeko Udalari laga zizkion Hern\u00e1ndezen idazkiak (hark idatzitako 5.000 olerki eta olerkariaren liburutegia eta hainbat gutun eta objektu pertsonal). Trukean, Elxeko Udalak 20 urtez urtean 150.000 euro ordaindu behar zituen Hern\u00e1ndezen lanak aztertu eta ezagutarazteko eta oinordekoei urtean beste 84.000 euro, ondarearen lagapenagatik eta olerkariaren sustapen publikoarengatik. 2011n, ordea, Elxeko Udalaren agintetik PSOE ezkertiarra irten eta PP eskuindarra sartu zen eta udal agintari berriek kontratu hori bertan behera utzi zuten, \u00abgarestiegia\u00bb zelako. Orain, banku bateko kutxa gotorrean dago Hern\u00e1ndezen ondarea.\nOlerkariaren izena daraman fundazioa 1994ko uztailaren 13an sortu zen, egilearen ondarea eta memoria gogorazteko, Elkarteak osatzen dituzten elkarteak, ondorengoekin batera: Valentziako Generalitat, Alicanteko Diputazioak, eta Alicante, Elche eta Orihuelako Udalak. Gaur egun, Valentziako Generalitat, Alicanteko Diputazioak, eta Alicante, Cox eta Orihuelako Udalak, Caja Mediterr\u00e1neo, Alicanteko Unibertsitatea eta Miguel Hern\u00e1ndez Unibertsitatea. \n2018. urtean olerkariaren heriotzaren 75. urteurrenarekin batera, hainbat ekintza antolatu ziren, besteak beste: \u201cMiguel Hernandez, poeta del mundo\u201d IV. Nazioarteko Batzarra Orihuelan, Alacanten eta Elxen 2018ko azaroaren 15, 16, 17 eta 18an. Batzarraren bigarren ardatz tematikoa Miguel Hern\u00e1ndez beste hizkuntzetan izan zen \neta erakusketa bat, poetak kartzelan bizi izandako esperientzia ezagutzeko.\nBibliografia.\nHaurrei zuzendutako bibliografia:"}
{"id": "271384", "revid": "336", "url": "https://eu.wikipedia.org/wiki?curid=271384", "title": "Hussein I.a Jordaniakoa", "text": "Hussein I.a Jordaniakoa (Amman, 1935ko azaroaren 14a - Amman, 1999ko otsailaren 7a) Jordaniako erregea izan zen 1952-1999 bitartean. 1995ean, Asturias Printzea saria jaso zuen.\nBizitza.\nTalal ibn Abd Allah bere aita gaixotu zenean egin zuten errege (1952). Faisal II.a Irakeko erregearekin batera, Arabiar Batasuna sortu zuen (1958) Arabiar Errepublika Batuari aurre egitearren, baina Faisal hil zutenean desegin egin zuen erakundea.\nSei Eguneko Gerran Zisjordania galdu zuen (1967), eta Zisjordaniatik Jordaniara etorri ziren milaka palestinarrak gogor zapaldu zituen (1970eko iraila). 1977an PAE (Palestinaren Askapenerako Erakundea) erakundearekin harremanetan hasi zen, eta bakeak egin zituen palestinarrekin. Golkoko Gerran Iraken alde egin zuen, gerran parte hartu gabe. 1993an Israelen eta PAEren artean bake-akordioa izenpetu ondoren, Husseinek, palestinar errefuxiatu gehien zituen arabiar nazioaren buru gisa, eskualdeko hitzarmenak egiterakoan Jordaniak esku hartu behar zuela defenditu zuen.\n1993ko azaroan, 1956. urteaz geroztik egiten ziren lehendabiziko hauteskunde demokratikoak izan zituzten jordaniarrek, eta Jordaniaren eta Israelen arteko bakeak egiteko erregeak proposatutako estrategia atera zen aurrera. 1994an izenpetu zen, azkenean, bakea.\n1997an israeldarren eta palestinarren arteko bitartekaritza egin zuen, eta Israelgo Lehen ministroak, Benjamin Netanjahu eskuindarrak eta Palestinako Nazioko Agintaritzaren presidenteak, Jassir Arafatek, Zisjordaniari eta Hebroni buruzko hitzarmenei ekin ziezaien lortu zuen.\n1965etik bere anaiak Hasanek zuen oinordeko-titulua, baina 1999ko urtarrilean sei hilabetez Estatu Batuetan minbiziaren aurkako tratamendua jaso ondoren Jordaniara itzuli zenean, bere seme Abdullah izendatu zuen oinordeko. Hori egin eta hilabete baino lehen hil zen Hussein."}
{"id": "271385", "revid": "336", "url": "https://eu.wikipedia.org/wiki?curid=271385", "title": "James Fitz-James (Berwickeko I. dukea)", "text": "James Fitz-James, Berwickeko dukea (Moulins, 1670ko abuztuaren 21a - Philippsburg, 1734ko ekainaren 12a) Frantziako mariskala izan zen. Ingalaterrako Jakue II.aren eta Arabelle Curchillen sasiko semea. Frantzian hezia, Espainiako Filipe V.a erregea agintean bermatu zuten armada frantsesen buruzagi izan zen (1704 eta 1706).\nFrantzian \"camisard\" zirelakoen aurkako zapalkuntza bideratu zuen (1705, kalbinisten altxamendua, protestanteen eskubideak ezagutzen zituen Nantesko Ediktua balio gabe utzi ondoren).\n1707ko apirilaren 25ean Almansako gudua irabazi zuen Karlos artxidukearen osteen aurrean eta, ondorioz, Katalunia eta Valentziako foruak ezerezean gelditu ziren. Borboiko Filipe V.ak, bitartean, foruen aurkako politika bultzatu nahi izan zuen: 1714an, Berwickek Bartzelona setiatu zuen, eta hiru hilabete geroago hartu egin zuen hiria. 1717ko abuztuaren 31n Filipe V.ak aduanak Ebrotik Bidasoara aldatzea erabaki zuen. Horren ondorioz Bizkaian matxinadak izan ziren, eta erregearen osteek hartu zuten Hego Euskal Herria. 1719ko maiatzaren 12an, ordea, Berwick kondearen soldaduak Baionan sartu eta lehen zerbitzatu zuen erregearen aurka aritzeko prest azaldu ziren (Espainiaren aurkako Lauko Aliantza).\nHarriturik, errege borboiak osteak erretiratzea agindu zuen, eta euskal probintziak errenditu egin ziren Berwick dukearen armadaren aurrean, baina herrialde bakoitzari zegozkion foruak errespetatzekotan. Filipe V.ak hurrengo urtean izenpetuko zen bakea eskatu zuen 1720an, eta euskaldunak kontent edukitzeagatik aduanak berriz ere Ebrora aldatzeko agindua eman zuen urtebete geroago (1722ko urriak 16). Berwickeko dukea Philippsburgeko guduan hil zen, Poloniako Erregetzarako Gerran (1734)."}
{"id": "271387", "revid": "336", "url": "https://eu.wikipedia.org/wiki?curid=271387", "title": "Ted Hughes", "text": "Ted Hughes (Mytholmroyd, Yorkshire, Erresuma Batua, 1930 - Devon, Erresuma Batua, 1998) ingelesezko idazlea eta poeta izan zen. Jaioterriko dialektoan idatzi zituen bere lanak.\nHasierako poemetan Yorkshireko eremu babesgabeetan ikusten zuen animalia harraparien, hegaztien eta ehiztarien basakeria deskribatu zuen. \"The Jaguar\" (\"Jaguarra\") eta \"Hawk Roosting\" (\"Zapelatzaren pausatzea\") poemetan, esate baterako, animalien bizitzaren basakeriaren eta bizitasunaren arteko aurkakotasuna erretratatu zuen. Bizitza naturalaz egin zituen gogoetak oso errealistak dira, eta animalien eta gizakien esperientziak lotzen dituen balio sinbolikoa dute. Hughesen lanetan beti agertzen dira jatorri bateko eta besteko folklorearen eta mitoaren elementuak, eta horrekin guztiarekin bere mitologia pertsonala osatu zuen.\nCambridgeko Unibertsitatean ingeles literatura, arkeologia eta antropologia ikasi zituen, eta han ezagutu zuen Sylvia Plath estatubatuar poeta. 1956an ezkondu eta Estatu Batuetara jo zuten. Estatu Batuetan, 1958ko Guinnes poesia-saria jaso zuen, \"The Hawk in the Rain\" (1957, \"Zapelatza euritan\") poema-liburuagatik. Guggenheim Fundazioaren beka bati esker, 1959 arte egon ahal izan zen Estatu Batuetan, eta bitarte hartan idatzi zuen \"Lupercal\" (1960) liburua, Somerset Maugham saria eta Hawthornden saria irabazi zituena. 1963an Hughes eta Plath banandu egin ziren, eta Plathek bere buruaz beste egin zuen urte berean. 1998an, hil aurretik, harreman horretan oinarritutako poema-liburua argitaratu zuen, \"Birthday letters\" (\"Urtemugako gutunak\"), kritikarien esanetan bere maisulana. Urte amaierarako ia 150.000 aleko kopuru harrigarria saldua zuen liburuak. Poesiaz gainera, irratirako dramak eta haurrentzako ipuinak ere idatzi zituen."}
{"id": "271388", "revid": "58701", "url": "https://eu.wikipedia.org/wiki?curid=271388", "title": "C\u00e9sar Antonio Molina", "text": "C\u00e9sar Antonio Molina (Coru\u00f1a, Galizia, 1952 -) galiziar poeta, saiakera-idazlea eta kazetaria da.\nBiografia.\nZuzenbidea ikasi zuen Santiagon eta ondoren Informazioaren Zientziak Madrilgo Unibertsitatean. Azken horretan \"Historia de la prensa literaria desde comienzos de siglo hasta la guerra civil\" \"(Literaturako prentsaren historia mende hasieratik gerra zibila arte) \"doktore-tesia aurkeztu zuen\".\nMolinaren poesia oso pertsonala da, lirikotasun handikoa eta gogoeta moral eta filosofikoez betea. Poema-liburuen artean aipatzekoak ditu \"\u00c9pica\" (1974, \"Epika\"), \"Proyecto preliminar para una arqueolog\u00eda de campo\" (1978, \"Lekuan lekuko arkeologia baterako aurretiko proiektua\"), \"\u00daltimas horas en Lisca Blanca\" (1979, \"Azken orduak Lisca Blancan\"), \"Derivas\" (1987), \"El fin de Finisterre\" (1988, \"Finisterreren amaiera\") galizieraz eta gaztelaniaz idatzia, \"Las ruinas del mundo\" (1991, \"Munduko hondakinak\"), \"Para no ir a parte alguna\" (1994, \"Inora ez joateko\") eta \"Poemas\" (1995, \"Poemak\").\nItzulpengintza eta literatura-kritika ere landu ditu. \"Diario 16\" aldizkariko kultura gehigarrien zuzendari izan da, eta ikerketa kritikoak eta antologiak idatzi ditu: \"Antolog\u00eda de la poes\u00eda gallega contempor\u00e1nea\" (1984, \"Gaur egungo galiziar poesiaren antologia\"), \"La revista \"Alfar\" y la prensa literaria de su \u00e9poca\" (1984, \"\"Alfar\" aldizkaria eta bere garaiko literatura-aldizkariak\"), \"Prensa literaria en Galicia\" (1989, \"Literatura-aldizkariak Galizian\"), \"Sobre el iberismo y otros escritos de Literatura portuguesa\" (1990, \"Iberismoaz eta portugaldar literaturari buruzko beste idatzi batzuez\"), eta \"Medio siglo de prensa literaria espa\u00f1ola: 1900-1950\" (1990, \"Espainiako literatura-aldizkarien mende erdia: 1900-1950\").\n1996. urtean, Madrileko C\u00edrculo de Bellas Arteseko zuzendari izendatu zuten, eta 2004. urtean, Cervantes Institutukoa. Hogeita hamar liburutik gora argitaratu ditu (saiakera, prosa eta poesia), eta bere lana hizkuntza askotara itzulita izan da.\n2007. urtean, Jos\u00e9 Luis Rodr\u00edguez Zapaterok Kultura Ministro izendatu zuen, Carmen Calvoren ordez."}
{"id": "271389", "revid": "28807", "url": "https://eu.wikipedia.org/wiki?curid=271389", "title": "Cesar Antonio Molina", "text": ""}
{"id": "271391", "revid": "1545", "url": "https://eu.wikipedia.org/wiki?curid=271391", "title": "Seminola", "text": "Seminola () Ipar Amerikako amerindiar herria da. XVIII. mendearen bukaeran creek, okoni, mikasuki eta eufola herriek Floridako iparraldean hartu zuten bizilekua, eta 1775etik aurrera \"seminola\" deitu zitzaien muskogee hizkuntzan mintzo ziren amerindiar hauei. Seminolek babesa ematen zieten esklabo beltz eta amerindiarrei eta gerretako iheslariei. Ehiza eta arrantza zuten bizibide.\nHiru gerra izan ziren seminolen eta Estatu Batuetako gobernuaren artean. Lehenengoa 1817an hasi zen; Floridara ihes egindako esklabo beltzak harrapatzearen aitzakiatan Jackson jeneralak Florida inbaditu zuen; 1819an Espainiak eta Estatu Batuek hitzarmen bat sinatu zuten eta Florida Espainiaren mende geratu zen. Bigarren gerrak 1836tik 1846ra iraun zuen. Estatu Batuetako gobernuak seminolak Missouriko erreserbetara eraman nahi zituen; seminolek ez zuten onartu erbesteratze hori eta borrokan ari izan ziren harik eta soldaduek Osceola buruzagia azpikeriaz atxilotu zuten arte. Orduan seminolak Oklahomara eraman zituzten, creek nazioa bizi zen erreserbara.\nSeminolei eta txeroki, txickasaw, creek eta txoctaw herriei bost tribu zibilizatuak esan zitzaien. Leinu bakoitzak gobernu autonomo bat izan zuen hamabost urtez, Estatu Batuetako gobernuaren ereduari jarraitzen ziona, baina 1907an Oklahoma estatu bihurtu zenean indiarren gobernu horiek desagertu egin ziren. Estatu Batuetako gobernua Floridan geratu ziren seminolak mendean hartzen saiatu zen eta hirugarren gerra hasi zen, 1855etik 1858ra iraun zuena. Azkenean Estatu Batuek beren lurraldea erosi zieten seminolei eta mendebalera eraman zituzten. 1970. urtean mila seminola inguru geratzen ziren Floridan.\n2000. urteko datuen arabera, 27.431 seminola eta 189 mikasuki inguru bizi ziren Estatu Batuetako Oklahoma, Florida, Texas, eta Bahama uharteetan, eta Mexikoko Coahuila estatuan banatuak."}
{"id": "271392", "revid": "28807", "url": "https://eu.wikipedia.org/wiki?curid=271392", "title": "Amniozentesia", "text": ""}
{"id": "271393", "revid": "46380", "url": "https://eu.wikipedia.org/wiki?curid=271393", "title": "Josep Maria Subirachs", "text": "Josep Maria Subirachs i Sitjar (Bartzelona, - \"ibidem\", ) Kataluniako eskultore eta margolaria izan zen. Irudi-, fundizio- eta mekanika-lantegietan hasi zen ofizioa ikasten. 1942 eta 1947 bitartean Enric Monjo eskultorearekin ikasi zuen, eta gero Enric Casanovasen lantegian hasi zen lanean; Casanovas azken mediterraneismoaren berritzaileen taldeko kidea zen, eta Subirachsek haren ikasletzat eduki du beti bere burua. 1951n Kataluniako berrikuntzaren eskultoreen taldeko kide gisa agertu zen, Giacometti eta \u00c1ngel Ferranten eraginpean egin zituen lan batzuei esker, Leongo Virgen del Camino santutegiko fatxada eta ateko eskulturei esker, besteak beste. Hurrengo urteetan, 1956. urtea arte, Parisen, Belgikan eta Alemanian izan zen, ikasketak sakontzen. Urte horietan, figurazioa alde batera utzita, arte abstraktuan murgildu zen, eta terrakota, burdina eta hormigoia bezalako materialak lantzen hasi zen. Garai hartakoak ditu, adibidez, \"Forma 212 \"(1957) edo \"Tekel\" (1958). 1957. urtetik aurrera forma geometrikoagoak erabili ditu, \"ziriak\" eta \"tenkadurak\" sailetan, besteak beste. Material mota desberdinak erabiltzen dituenez, bere obretako asko eskultura \"collage\"tzat har daitezke, eta klasikoen aipuez, giza aztarnez edo irudi geometrikoez hornituak izaten dira. Giza gorputzaren oso ideia berezia du, gainera. Monumentu publiko asko egin ditu, horietako asko Bartzelonan. Askotan, gainera, bere abertzaletasunaren erakusgarri dira: Montserrateko Kaperarako erliebeak; Francesc Maci\u00e0ren eskultura Vilanova i la Geltr\u00fan; Gaud\u00edren Familia Santuaren Nekaldiaren fatxadarako eskultura eztabaidagarriak. Bere obra museo ospetsuenetan aurki daiteke, Bilboko Arte Ederretako Museoan, besteak beste.\n2005ean topaturiko 134124 Subirachs asteroideak bere izena dakar."}
{"id": "271394", "revid": "512", "url": "https://eu.wikipedia.org/wiki?curid=271394", "title": "Eduardo Garc\u00eda M\u00e1ynez", "text": "Eduardo Garc\u00eda M\u00e1ynez (Mexiko Hiria, 1908ko urtarrilaren 11 - \"ib.\", 1993ko irailaren 2a) mexikar filosofo eta legegizona izan zen.\nZuzenbide-ikasketak Mexikoko Unibertsitate Autonomoan egin zituen (UNAM), eta Berlinen eta Vienan osatu zituen. 1939. urtean UNAMeko irakasle izendatu zuten, eta 1953tik aurrera, bertako Filosofia eta Letretako Fakultateko zuzendari izan zen. Hego Ameriketako zenbait unibertsitatetan honoris causa doktore izendatu zuten. Zuzenbidearen filosofiari buruz egindako lanarengatik da, batez ere, ezaguna. Hasierako lanetan alemaniar tradizioko egile objektibisten joerari jarraitu zion, oro har, eta axiologia juridiko, objektibo eta antiformalista finkatzearen alde agertu zen. Axiomatika modernoari jarraituz, Garc\u00eda M\u00e1ynezek askatasuna oinarri juridikotzat hartzen duen eta betebehar juridikoaren logikan oinarritzen den teoria bat osatu zuen, zuzenbidea printzipio ontologikoez eta ontologiko-juridikoez osaturiko sistema gisa egituratzeko. Bere ekarpenek eragin handia izan dute, Latinoamerikan bereziki. Lan aipagarriak ditu, besteak beste, \"Libertad como derecho y poder\" (1940, \"Askatasuna, eskubide eta ahalmen gisa\"), \"Introducci\u00f3n a la l\u00f3gica jur\u00eddica\" (1951, \"Logika juridikoaren sarrera\"), \"Los principios de la ontolog\u00eda formal en el derecho\" (1953, \"Ontologia formalaren printzipioak zuzenbidean\"), \"Ensayos filos\u00f3fico-jur\u00eddicos\" (1959, \"Saiakera filosofiko-juridikoak\"),\" L\u00f3gica del raciocinio jur\u00eddico\" (1964, \"Arrazoimen juridikoaren logika\"), \"El problema de la objetividad de los valores\" (1969, \"Balioen objektibotasunaren arazoa\"), \"Semblanzas, discursos y \u00faltimos ensayos filos\u00f3fico-jur\u00eddicos \"(1989, \"Azalpen biografikoa, hitzaldiak eta azken saiakera filosofiko-juridikoak\")."}
{"id": "271396", "revid": "98444", "url": "https://eu.wikipedia.org/wiki?curid=271396", "title": "Jean-Michel Jarre", "text": "Jean-Michel Andr\u00e9 Jarre (1948ko abuztuaren 24a, Lyon) frantziar musikagile eta ekoizle bat da. Nagusiki musika elektronikoa landu du. Maurice Jarre zinemako soinu banda sortzaile eta musikagile ospetsuaren semea da. Bere mega-kontzertuetan entzuleen errekorrak hautsi ditu.\nBiografia.\nKontrapuntu, fuga eta harmoniako ikasketak egin zituen Parisko Kontserbatorioan. 1968an musika esperimentala egiten zuen GRM taldean sartu zen, eta musika elektroakustikoaren teknikak ikasi zituen Pierre Shaefferrekin. 1969an kaleratu zuen bere lehen diskoa, \"The Cage\", eta hurrengo urtean \"Aor\" balletaren musika egiteko deitu zioten Parisko Operatik. 1972an kaleratu zuen bigarren diskoa, \"Deserted Palace\". \"Oxigene\" diskoa (1976) lehen postuetara iritsi zen munduko zerrendetan, eta arrakasta bera izan zuen \"Equinoxe\" lanak (1978) ere. Urte berean Peter Fleischmannen \"The Illness Of Hamburg\" filmaren musika egin zuen, eta 1979an Peter Weirren \"Gallipoli\" filmarena. Urte bereko uztailaren 14an Pariseko Place de la Concorden eman zuen kontzertuan milioitik gora entzule izan zituen. \"Magnetic Fields\" (1980) diskoak nolabait ere aurreko lanarekiko etena ekarri zuen. Bera izan zen, Maoren ondoko Txinan, Pekinen eta Shanghain, kontzertuak eman zituen mendebaldeko lehen musikaria (1982); hurrengo urtean, 1983an, kaleratu zen \"The China Concerts\". \"Zoolook\" (1984) diskoa urteko album instrumental onena izendatu zen bai Frantzian eta bai Estatu Batuetan. Milioi eta erdi entzule izan zituen Houstonen ehungarren urteurrena, eta NASAren hogeita bosgarrena ospatzeko eman zuen kontzertuan. \"Revolutions\" diskoa (1988) arabiar munduarekiko topaketa bat da. 1990ean \"Waiting For Cousteau\" kaleratu zuen, ozeanografo famatuaren omenez, eta 1993an \"Images\". Garai bateko arrakasta bera ez badute ere, Jarreren diskoak bost kontinenteetan saltzen dira oraindik ere."}
{"id": "271397", "revid": "512", "url": "https://eu.wikipedia.org/wiki?curid=271397", "title": "Pablo Garc\u00eda Baena", "text": "Pablo Garc\u00eda Baena (Kordoba, 1921eko ekainaren 29a - ibidem, 2018ko urtarrilaren 14a) espainiar olerkaria izan zen.\nBiografia.\n1947. urtean argitara ematen hasi zen \"C\u00e1ntico\" aldizkariaren inguruan bildutako taldeko kidea izan zen Juan Bernier, Ricardo Molina, Julio Aumente eta Mario L\u00f3pezekin batera. Talde hark estetika barroko andaluziar moduko bat sortu zuen, balio liriko garbiak nabarmenduz eta zentzuen sentimenean oinarriturik.\nGarc\u00eda Baenaren olerkigintzan etengabe agertzen dira maitasunaren, heriotzaren eta saminaren gaiak; gai horien inguruan osatu zuen bere obra, hain zuzen ere, olerki luzeak eta barrokoaren eta sinbolismoaren arteko adierazmolde poetikoa erabiliz.\nBere lehen liburua \"Rumor oculto\" (1946, \"Zurrumurru ezkutua\") izan zen. Obra elegiakoa da, eta Juan Ram\u00f3n Jim\u00e9nezen kutsua nabari du. 1948an \"Mientras cantan los p\u00e1jaros (Txoriak kantari ari diren bitartean)\" obra argitaratu zuen, molde klasikoetatik aske idatzitako bertsoez eta adierazmolde preziosista erabiliz osatua. Haien ondotik idatzi zituen \"Antiguo muchacho\" (1950, \"Aspaldiko mutila\"), olerkariaren lehen heldutasun-aroaren erakusgarritzat hartua, eta \"\u00d3leo\" (1958,\" Olioa\"), aurreko lanetako joeraren aurrean damua erakusten duena. Eta handik urte batzuetara idatzi zituen \"Almoneda\" (1971, \"Enkantea\") bilduma eta \"Antes que el tiempo acabe\" (1978,\" Denbora amaitu aurretik\"), Garc\u00eda Baenaren hizkera poetikoan berrikuntza nabarmenak erakusten dituena, sakontasunari dagokionez batez ere.\n1984. urtean, Letren Asturiasko Printzea Saria irabazi zuen, eta baita Kordoba Hiriko domina. 1992. urtean, Andaluziako Letren Saria irabazi zuen, eta 2004. urtean, Malagako Urrazko Domina. Bere lana \"Poes\u00eda completa (1940-2008)\" (Madrid, Visor, 2008) bilduman jasota dago. 2008. urtean, Reina Sof\u00eda saria jaso zuen."}
{"id": "271399", "revid": "512", "url": "https://eu.wikipedia.org/wiki?curid=271399", "title": "Bernardino Rivadavia", "text": "Bernardino Rivadavia (Buenos Aires, 1780ko maiatzaren 20a - C\u00e1diz, Espainia, 1845eko irailaren 2a) argentinar politikaria izan zen. 1826-1827 bitartean R\u00edo de la Platako Probintzia Batuetako presidentea, alegia Argentinako Errepublikako lehen presidentea, izan zen.\nBiografia.\nIngelesen aurka borrokatu zen Buenos Airesen 1806an, eta Argentinako independentziaren aldeko batzordeko idazkari egin zuten 1810ean. 1811n batzordeko buruzagi nagusi bihurtu zen, eta haren aginduetara eratu zen La Platako gudarostea, desegin ziren espainiarrek ezarritako gorteak, prentsa-askatasuna aldarrikatu eta esklabotza kendu zen.\n1814an Europara jo zuen, R\u00edo de la Platako Probintzia Batuen alde, britainiarren laguntza eske. Sozialismo utopikoaren ideiak ezagutu zituen Europan, eta Amerikan ildo horretako neurriak bideratzeko erabakia hartu zuen. 1821ean itzuli zen Argentinara, gobernuko ministro gisa. Gizarte-alorrean, Elizaren pribilegioak murriztu eta laborariak lurren jabe egitea erraztu zuen; politikan, hauteskunde-bidezko ordezkaritza bat abiarazi zuen, eta kultura-alorrean Buenos Airesko Unibertsitatea sortu zuen.\nR\u00edo de la Platako Probintzia Batuetako lehendakari egin zuten 1826an, batasunerako konstituzio berria aldarrikatu ondoren. Halaz ere, 1827an utzi behar izan zuen kargua, batasun berri haren joera zentralistaren aurka, Buenos Airestik kanpoko herrialdeetan altxatu ziren federalisten eta geroko Uruguaiko lurrak beretzat nahi zituen Brasilen aurkako gerretan buru ezin emanik zegoela. Europara joan zen, eta 1834an itzuli bazen ere, betikoz utzi behar izan zuen ondoren sorterria, epaiketa baten ondoren. Brasila joan zen, lehenengo, eta Espainiara ondoren.\n1880. urtean aldarrikatu zuen Argentinako gobernuak haren oroimena, eta ordudanik da maiatzaren 20a, Rivadaviaren jaioteguna, jaieguna Argentina osoan."}
{"id": "271400", "revid": "119347", "url": "https://eu.wikipedia.org/wiki?curid=271400", "title": "Antonio Gamoneda", "text": "Antonio Gamoneda (Oviedo, 1931ko maiatzaren 30a) espainiar olerkari berritzailea da. 1950eko belaunaldian kokatzen zaio. 2006an Cervantes saria eman zioten .\nBizitza.\nOviedon jaioa den arren Leonen bizi izan da 1934. urteaz geroztik, eta kulturaren alorrean garrantzi handiko lanak egin ditu bertan. Gamoneda inongo eskola edo joeretan sailkatzen zaila da benetan, baina baditu zenbait bereizgarri nagusi: bere kasa ikasia da, bakar lanean jardun du, oso jarrera kritikoa erakutsi du bere lanetan eta kalitate handiko obrak eman ditu argitara.\nGamonedaren hasierako obretan 1950eko hamarkadako errealismoaren gainbeheraren eragina sumatzen da. Joera horri jarraituz idatzi zuen 1966an bere lehenengo olerki-liburua, \"Sublevaci\u00f3n inm\u00f3vil\" (\"Altxamendu geldia\"), eta haren ondoren zenbait urtez ezer argitaratu gabe egon ondoren, \"Descripci\u00f3n de la mentira\" (\"Gezurraren deskribapena\") 1977. urtean argitaratua (bigarren argitalpena 1986an). 1982an \"Blues castellano\" (\"Gaztelako bluesa\") osatu zuen, 1961 eta 1966 artean idatzitako poemak bilduta, eta handik bost urtera \"L\u00e1pidas\" (1987, \"Hilarriak\") kaleratu zuen. Kritikaren aldetik harrera bikaina izan zuen obra hark, eta urte hartan bertan eman zen argitara bere obra guztien bilduma, \"Edad\" (\"Adina\") izenburupean. Olerkigintzako Espainiako Sari Nazionala lortu zuen bilduma horrekin.\n1998an \"El cuerpo de los s\u00edmbolos\" (\"Sinboloen gorputza\") argitaratu zuen, oroitzapenari buruz mintzo den idatzia, eta 1992an \"La edad del fr\u00edo\" (\"Hotzaren adina\") XX. mendeko olerkigile handienen mailako idazle gisa berretsi duena. Zenbait eskultore eta pintoreri buruzko monografiak idatzi ditu, adibidez, \"Jos\u00e9 Luis S\u00e1nchez\" (1981), \"Julio Hern\u00e1ndez\" (1981), \"Francisco Echanz\" (1978) eta \"Juan Barjola\" (1980)."}
{"id": "271401", "revid": "512", "url": "https://eu.wikipedia.org/wiki?curid=271401", "title": "Araceli Gilbert", "text": "Araceli Gilbert (Guayaquil, Ekuador, 1913ko abenduaren 6a -\u00a0 Quito, Ekuador, 1993ko otsailaren 17a) margolaria izan zen.\nBizitza.\nArtistez osaturiko familia batean sortu zen, eta familiaren eraginez hasi zen pinturarekin zaletzen. Txileko Santiagoko Arte Ederretako Eskolan egin zituen margolaritzako ikasketak 1936-1939 urteen artean, eta bere sorterriko arte-eskolan ere jardun zuen, zeinetan jaso baitzituen, besteak beste, Hans Michaelsonen eskolak.\nLehenengo ikasketa haien ondoren New Yorka jo zuen, 1944. urtean, ikasketak sakontzera, eta Am\u00e9d\u00e9e Ozenfant purismoaren aitzindariaren eragina jaso zuen. New Yorketik Parisa joan zen 1951. urtean; han margolaritza abstraktuari heldu zion bere maisu eta adiskide Vasarelyren eskutik, eta Parisko Arte Abstraktuko Lantegiarekin lanean jardun zuen, Jean Dewasne eta Edgar Pilletekin, besteren artean.\n1953an bere lehenengo bakarkako erakusketa egin zuen, Arnaud galerian. Erakusketa hartan ikusgai jarri zituen obretan heldutasun handia erakutsi zuen Gilbertek, eta Sorensen daniarrak obra haien sei litografia bildu zituen album batean. 1972an bere obra adierazgarrienetako bat aurkeztu zuen Quiton, \"Sidney Becheten aldeko Requiema\", 1963an New Orleansen hildako jazzeko artista handiaren omenezko koadroa.\nHarrezkero hasi zen Gilberten ospea Ekuadorren zabaltzen, eta horrela, bere obraren erakusketak egin zituen Guayaquilen (1975) eta Quiton (1979). 1981. urtean egilearen beraren ustetan bere maisulantzat har daitekeen obra egin zuen: Ekuadorko Banku Zentralaren hormako irudia, Guayaquilen. Gilbertek mundu guztian zehar egin zituen bakarkako erakusketak, batez ere Europan, eta Bi Urteko erakusketetan parte hartu zuen Mexikon, Kuban, Kolonbian, Brasilen, eta abar."}
{"id": "271403", "revid": "1545", "url": "https://eu.wikipedia.org/wiki?curid=271403", "title": "Francisco Pinto Balsem\u00e3o", "text": "Francisco Jos\u00e9 Pereira Pinto Balsem\u00e3o (Lisboa, 1937ko irailak 1) portugaldar kazetari, enpresaburu eta politikari da. 1981-1983 bitartean Portugalgo lehen ministroa izan zen.\nBiografia.\nZuzenbideko ikasketak egin ondoren kazetari lan egin zuen \"Mais Alto\" aldizkarian (1961-1963) eta \"Diario Popular\" egunkarian (1971 arte). 1973an, \"Expresso\" astekari liberala sortu zuen, Portugalgo argitalpen nagusietako bat. Nazio Biltzarreko talde liberaleko kide izan zen Marcelo Caetanoren agintaldian, baina 1973an bere kargua utzi zuen etsita. 1974an Partido Popular Democr\u00e1ticoren sorreran parte hartu zuen Francisco S\u00e1 Carneirorekin batera (Portugalgo Alderdi Sozialdemokrata gerora). 1975ean legebiltzarrerako hautatu zuten, eta Biltzar Konstituziogileko lehendakariorde egin zuten.\n1979an Errepublikako Biltzarreko kide hautatu zuten, eta 1980an Sa Carneiroren gobernuaren lehendakari-laguntzaile izendatu zuten. Urte hartan bertan alderdi-buru eta lehendakaritzarako hautagai aukeratu zuten bere alderdian. Sa Carneiroren heriotzaren ondoren, Ant\u00f3nio Ramalho Eanes lehendakari zela, gobernuburu izendatu zuten (1981) eta lehen ministroaren karguan iraun zuen 1983 arte. Finantza-krisiaren, gobernuaren sinesgarritasun ezaren eta PSD alderdi barruko kontraesanen ondorioz bere alderdiaren lehendakaritza utzi zuen, eta gobernuari dagokionez ere, 1982ko gobernu-krisiaren ondorioz dimisioa eman eta legebiltzarra desegin zuen, nahiz eta karguan iraun zuen 1983ko hauteskundeak arte.\n1986an eurodiputatu izendatu zuten, baina bertan behera utzi zuen kargu hura bere herriko eurodiputatuen zerrendaburu izan arren portugaldar sozialdemokraten eledun izendatu ez zutelako, eta bertan behera utzi zuen, orobat, Portugalgo Nazio Biltzarra. 1993an SIC, telebista-kate pribatu ospetsuaren lehendakari izendatu zuten."}
{"id": "271404", "revid": "336", "url": "https://eu.wikipedia.org/wiki?curid=271404", "title": "Paul Hindemith", "text": "Paul Hindemith (Hanau, Alemania, 1895eko azaroaren 16a - Frankfurt, Alemania, 1963ko abenduaren 28a) alemaniar musikagile eta teorikoa izan zen.\nBiografia.\nFrankfurteko Operako orkestrako zuzendaria izan zen 1915etik 1923ra, eta, aldi berean, biola jotzen zuen Amar deituriko laukotean.\nDonaueschingen eta Baden-Badengo musikaldietan aurkeztu zituen bere lehen obrek arrakasta izan zuten (1922-1929). Konposizio-irakasle izan zen Berlinen (1927), baina Alemaniatik ihes egin behar izan zuen, bere obra \"arte endekatu\"aren zerrendan ezarri baitzuen nazismoak.\nSuitzan eta Ankaran bizi ondoren, AEBetan hartu zuen bizilekua (1939), eta Yaleko Unibertsitateko irakasle izan zen. 1951n Europara berriro itzulirik, konposizio-irakasle izan zen Zuricheko Unibertsitatean.\nHasieran Schoenbergen eragina izan bazuen ere, laster bere bideari ekin zion. Maisua baino melodiaren zaleagoa zen, eta egitura polifonikoa erabili ohi zuen. Tradiziozkoa arbuiaturik, berezko erresonantzia harmonikoetan oinarritu zuen Hindemithek harmonia.\nObra.\nObra oparoa utzi zuen, genero guztietakoa. Opera-alorrekoak: \"M\u00f6rder, Hoffnung der Frauen\"\u00a0 (1921, \"Hiltzailea, emakumeen esperantza\"); \"Cardillac\" (1926 eta 1952); \"Hin und Zur\u00fcck \"(1927, \"Joan eta etorri\"); \"Mathis der Maler\" (1934, \"Matias pintorea\"). Balleterako musika: \"Nobilissima visione\" (1938), \"Herodiades\" (1944). Hainbat lieder idatzi zituen, eta oratorio bat:\u00a0 \"Das Unaufh\u00f6rliche\" (1931, \"Betierekotasuna\"). Tresnetarako musikaren alorrean lan ugari utzi zuen, bai kontzertuak bai ganbera-musika. Sinfonia-musika: \"Lehen sinfonia\"; \"Eraldakuntza sinfonikoak\" (1943); \"Harmonia der Welt \"(1951, \"Munduko harmonia\").\nMusikaren teoriaz ere idatzi zuen: \"Musika-perpauserako sarrera\" (1937-1948), \"Harmonia-ikaslearentzako lanak\" (1946)."}
{"id": "271405", "revid": "512", "url": "https://eu.wikipedia.org/wiki?curid=271405", "title": "Gyula Horn", "text": "Gyula Horn (Budapest, 1932ko uztailaren 5a - Budapest, 2013ko ekainaren 19a) hungariar politikaria izan zen. 1994-1998 bitartean Hungariako lehen ministroa izan zen. Sari ugari irabazi zituen, Akisgran hiriko Karlomagno saria adibidez (1990ean).\nBizitza.\nEkonomia- eta finantza-ikasketak egin zituen Errusiako Rostov Doneko unibertsitatean (1945). 1954an Hungariako Finantza Ministerioan hasi zen lanean, baina lau urte geroago unibertsitatera itzuli zen Ekonomia Zientzietan doktoregoa egitera. 1969-1985 bitartean, Hungariako Alderdi Sozialista Langilearen zuzendaritzarentzat lan egin zuen, eta laguntzaile-postua lortu zuen Sobietar Harremanen Sailean. Halaber, Hungariaren enbaxadore izan zen Bulgarian eta Jugoslavian.\nKanpo Arazoetako ministro gisa, 1989-1990 bitartean, garrantzi handiko zeregina bete zuen Alemaniaren bateratzean, Alemaniako Errepublika Demokratikoko biztanleei Alemaniako Errepublika Federalera ihes egiten utzi baitzien Hungarian barrena. Bien bitartean, sobietarren gudarosteak Hungariatik erretiratzeko hitzarmena izenpetu zuen, eta Hungariako Alderdi Sozialistaren (MSzP) sortzaileetako bat izan zen. 1990ean, alderdiko lehendakari eta Legebiltzarreko diputatu hautatu zuten, eta Kanpo Arazoetako Batzordeko gidaritza hartu zuen.\n1994an Hungariako lehen ministro izendatu zuten. 1995ean kritika latzak egin zizkioten alderdian, gastu sozialak murrizteagatik, besteak beste. Horn lehen ministro izandako aldian Hungaria nazioarteko erakunde nagusietan sartu zen: 1996an Ekonomia Lankidetza eta Garapenerako Erakundean (ELGE) sartu zen, eta urtebete geroago, NATOn sartzeko izendaturiko Ekialdeko Europako estatuetako bat izan zen. Europar Batasunean laster sartzeko aukera izango zuela ere agindu zitzaion.\n1998ko hauteskundeetan, nahiz eta lehen bozketan botoen %\u00a032 eskuratu zuen, bigarrenean eskuina, Viktor Orb\u00e1nen gidaritzapean, nagusitu zitzaion. Hauteskundeak galdu ondoren, alderdiko lehendakari izateari utzi zion, eta 2002 urteaz geroztik, gutxi jardun zen politikan."}
{"id": "271406", "revid": "512", "url": "https://eu.wikipedia.org/wiki?curid=271406", "title": "Julio Ram\u00f3n Ribeyro", "text": "Julio Ram\u00f3n Ribeyro (Lima, Peru, 1929ko abuztuaren 31 - \"ib.\", 1994ko abenduaren 4a) perutar idazlea izan zen.\nBiografia.\nXX. mendeko perutar idazle gailenetako bat. Bere ipuingintza, batez ere, mende horretako oparoena eta aipagarrienetako bat izan zen. Hala ere, bere obraren parte handi bat atentzio handia eman gabe argitaratu zen, eta merezi zuen arreta eta ezagutza jaso gabe. Agian bere garaiko literatura-modei kasu handirik egin ez zielako, eta errealismoaren ereduei leial iraun zuelako, bere herrialdeko hirietako giro miserableenak eta erdiko klaseen arazo tragikomikoak deskribatzeko.\nHil zen urtean, Liman zegoela, bere bizitzako literatura-sari inportanteena irabazi zuen: Juan Rulfo saria, Mexikon emana. Nahiz eta bere obra osoa Peruri eta, batez ere, hiriburuko errealitateari estuki lotuta egon, bere produkzioaren parte handiena Europan egina izan zen. 1952an iritsi zen Europara, bere lehen ipuin-bilduma argitaratu baino lehen: \"Los gallinazos sin plumas\" (1955). Parisen jarri zen bizitzen, eta han geratu zen, bere bizitzako azkeneko urteak arte. Nahiz eta bere obra Peruko hiri-errealismoaren adierazpen aipagarriena izan, Ribeyrok ipuin fantastikoa ere landu zuen, eta bere istorio batzuk herriko girokoak ere badira, \"Cr\u00f3nica de San Gabriel\" (1960) eleberria edo \"Silvio en el Rosedal\" (1976) kontakizuna \u2014bere lanik onena, beharbada\u2014 bezala. Bere ipuingintzaren emaitza \"La palabra del mundo\" (1973-1977, \"Munduaren hitza\") bildumako hiru liburutan irakur daiteke, edo \"Cuentos completos\" lanean (1994, \"Ipuin guztiak\").\nIpuinez gainera, eleberriak, antzerki-lanak, literatura-kritika, aforismoak, \"Prosas ap\u00e1tridas\" (1975-1978, \"Prosa aberrigabeak\") eta egunkari bat, \"La tentaci\u00f3n del fracaso\" (1992, \"Porrotaren tentazioa\"), idatzi zituen."}
{"id": "271408", "revid": "46380", "url": "https://eu.wikipedia.org/wiki?curid=271408", "title": "Pierre Henry", "text": "Pierre Henry (Paris, 1927ko abenduaren 9a - Paris, 2017ko uztailaren 5a) frantses musikagilea izan zen.\nPiano eta perkusioko ikasketak egin zituen, Parisko Kontserbatorioan. Gaztetatik, soinu-mota guztiak erabiltzeko interesa erakutsi zuen, are artean musika-soinutzat hartzen ez zirenak ere. 1949an Frantziako Irratiko estudio elektronikoan hasi zen lanean; estudio haren sortzaile Schaefferri estetika musikal berri bat sortzen lagundu zion, Groupe de Recherche de Musique Concr\u00e8te taldeko kideak dagoeneko saiatzen ari zirenaren bidetik, Schaefferren beraren gidaritzapean betiere, musika konkretua izenarekin. Henryren eta musikagile eta hots-ingeniari horren arteko lankidetzaren emaitza nagusia \"Symphonie pour un homme seul\" (1950, \"Sinfonia gizon bakarrarentzat\") izan zen. Aurrerago, Henryk harreman estua izan zuen Maurice B\u00e9jart dantzari eta koreografoarekin. Bien arteko lanaren emaitzatik, hauek dira aipagarrienak: \"Le Voyage\" (\"Bidaia\"), \"La Reine verte\" (\"Erregina berdea\"), \"Variations pour une porte et un soupir\" (\"Bariazioak ate eta hasperen baterako\"). 1958an Apsone-Cabasse estudioa fundatu zuen, eta musika konkretua eta hotsa bitarteko elektronikoen bidez lortzeko teknika berriak nahasten hasi zen. 60ko hamarraldiko bigarren erdian krisi espirituala izan zuen. Garai hartako lanen artean aipagarriak dira \"Messe de Liverpool\" ospetsua (1968, \"Liverpooleko meza\"), \"Apocalypse de Jean\" (1968, \"San Joanen Apokalipsia\") eta \"Ceremony\" (1969, \"Zeremonia\"). 70eko hamarraldian, baina, bizitzaren ideia mistiko aztertu berriak hasieran eragin zion lilura galduta, iraupen luzeko hainbat obra egin zituen, aurretik grabatutako era guztietako hotsak erabiliz. Azkeneko lan horien artean aipagarria da, adibidez, \"Bigarren sinfonia\"."}
{"id": "271409", "revid": "28807", "url": "https://eu.wikipedia.org/wiki?curid=271409", "title": "Springsteen", "text": ""}
{"id": "271410", "revid": "98220", "url": "https://eu.wikipedia.org/wiki?curid=271410", "title": "Italo Calvino", "text": "Italo Giovanni Calvino Mameli (Santiago de las Vegas, Kuba, - Siena, Italia, ) italiar idazlea izan zen.\nKonpromezu politiko, zibil eta kultural handiko intelektuala XX. mendearen bigarren erdiko Italiako narratzaile handienetako bat izan da. Neorrealismotik Postmodernismora, bere garaiko joera nagusienak jarraitu zituen, beti ere bilaketa pertsonal eta koherente batetik garatuz.\nBere ibilbide literarioan erabilitako gai anitzak hainbat maisulanetan islatuak izan dira: \"I nostri antenati\" trilogia, \"Marcovaldo edo urtaroak hirian\" \"(Marcovaldo, ovvero le stagioni in citt\u00e0),\" \"Le cosmicomiche\", \"Se una notte d'inverno un viaggiatore...\"\nBiografia.\nJatorri familiarra eta haurtzaro kubatarra (1923-1925).\nItalo Calvino 1923ko urriaren 15ean, Santiago de las Vegas, Kuban jaio zen guraso italiar batzuen semea zen. Bere aita, Mario Sanremon jaiotako agronomoa zen eta ama, berriz, Sassarin sortua, Paviako Unibertsitatean botanikako irakaslea. Lehen gerra mundiala eta gero ezkondu eta Kubara joan ziren, Mariok azukre ka\u00f1aren produkzioko estazio agronomiko bat zuzentzen zuelako. 1925ean Sanremora itzuli ziren.\nHaurtzaro eta Nerabezaroa (1925-1938).\nSanremo-n Calvinok haurtzaro lasai bizi izan zuen. Bere familia ezohikoa zen: zientzilariak, naturazaleak, libre pentsalariak eta Sanremo garai haietan jende xelebre eta kosmopolitaz beteta zegoen. Calvino sendiaren harremana faxismoarekin korapilatsua izan zen. Aita Turingo unibertsitatean lan egin ahal izateko Partito Nazionale Fascista-n izena ematera eta erregimenari fideltasuna agintzera behartu zuten. Italo Calvinoren lehen harremana kultura faxistarekin 1929 eta 1933 artean izan zen, \"balilla\" (\"Opera nazionale balilla\" erakundeko faxismoaren gaztediko partaideen izena) izatetik libratu ezin izan zuenean, eskola ume guztiak bezala. Hala ere, haur-esperientzia hori ez da dramatikoa izango, berak dioenez.\n1934, Sanremoko \u00abGian Domenico Cassini\u00bb lizeoan sartu zen, eta erlijio-ikasgaiaz salbuetsia izango da gurasoen eskaerez.\nCalvino familiak ez zeukan erlijio federik eta garai haietan jarrera agnostikoa azaltzea \"inkonformistatzat\" hartua izatea esan nahi zuen. Calvinorentzat hau garrantzitsua izan zen tolerantzia eta desberdintasunaren sentimenduetara ireki eta bestearen arrazoiak konfrontatzeko aukera izateagatik.\nUrte horietan lan literarioen irakurketara inguratuko da, ironia sistematikoaren izpirituarekiko bere interesa suspertzen zutenak. Komikiak marrazten ditu eta zinemarekin maitemintzen da.\nGaztaroa (1938-1943).\nCalvinoren jarrera ideologikoak ez dauka gerra hasi arte norabide zehatzik.\nGarai honetan idazkuntzaren interesa sortzen zaio eta poesiak, narrazio motzak, antzerki lanak idazten hasiko da eta marrazkiak ere egingo ditu.\nTuringo unibertsitateko Nekazaritza fakultatean izena eman zuen eta jarraituko zuen gero eta nabarmenago bere benetako interes gisa azaltzen direnak lantzen: literatura, zinema, antzerkia...\n1942ean \"La commedia della gente\", antzezlana idatzi zuen eta urte berean bere lehen gazte ipuinak jaso zituen \"\"Pazzo io o pazzi gli altri\" izenarekin.\"\nTuringo giro kultural biziak eta erregimenaren aurkako bor-bor politikoek, literatura eta politika bat egiten dute beregan.\nIrailaren 8a eta gero, Saloko Errepublikaren errekrutatzeari ihes egiteko hainbat hilabetez ezkutatuta egon zen eta bakardadeari iskin egiteko bere idazle bokazioan eragin handia izango zuen irakurketa asko egin zuen.\n1943ko abuztuaren 9an itzuli zen Sanremora eta erresistentzian sartu zen eta esperientzi hau bere lehen nobelaren oinarria izan zen, \"Il sentiero dei nidi di ragno\".\nBigarren mundu gerra ondorengo konpromezua (1945-1958).\nLiberazioa eta gero, Italiako Alderdi Komunistako partaide bihurtuko da eta bere parte-hartzea batez ere egunkari eta aldizkari politikoetan idatziz egingo du.\nTuringo Letra fakultatean emango du izena. Cesare Pavese ezagutuko du eta bere lanen lehen irakurle izateaz gainera bere gida bihurtuko da giza- eta kultur gaietan.\n1947an Einaudi argitaletxearekin lanean hasten da eta harreman hau nagusi bihurtuko da Calvinoren jardueran, nahiz eta aldizkakoa izan. Jarduera kulturalak biziagotuko dira eta horrekin batera pertsona ugari ezagutuko du: Vittorini, Natalia Ginzburg, Delio Cantimori, Franco Venturi, Norberto Bobbio e Felice Balbo.\n1953 eta 1954 bitartean, bereziki maite duen proiektu batean ariko da: \"Fiabe italiane\"\n1957an, armada sobietikoak Hungaria inbaditu ondoren, Italiako Alderdi Komunistan dimisioa emango du, nahiz eta desilusio horrek ez dion axolagabekeriara eramango baizik eta kritikoa eta propositiboa izatera, berak propio adieraziko duen bezala.\nHeldutasun artistikoa (1958-1985).\nIdazten eta bidaiatzen jarraituko du eta Vittorinirekin batera \"Il Menab\u00f2\" aldizkaria sortu zuen\".\" Bere fama finkatuta dago dagoeneko. Oso maiz deitzen dute hitzaldi eta mahai-inguruetarako Europako herri askotatik. Honelako bidaietako batean, 1962an Parisen ezagutuko du bere emaztea, jatorri judutarreko itzultzaile argentinarra \"Esther Judith Singer, Chichita\" ezizenez ezaguna.\n1964an, Habanara itzuli zen Chichitarekin ezkontzeko. Orduan ezagutu zuen Ernesto Che Guevara, eta urte amaieran Italiara itzuli zenean \"l'Associazione Nazionale di Amicizia Italia-Cuba\" sortzen lagundu zuen.\n1967ko udan Parisera bizitzera joan zen familia osoarekin. 5 urtez egotea pentsatuta bazuen ere 13 urtez geratuko da bertan 1980ean Romara itzuli arte. Parisen bertako bizitza kulturala jarraitzen bazuen ere, pixka bat aparte biziko da nahiz eta hainbat idazle eta intelektualekin harremanak izan: Georges Perec, Fran\u00e7ois Le Lionnais, Jacques Roubaud, Paul Fournel, Raymond Queneau.\nCalvino Parisen zegoen bitartean bere lagun Che Guevara hilko zuten 1967ko urriaren 9an Bolivian. Artikulu bat idatzi zuen handik astebetera, 1968an espainolez argitaratu zena baina, aldiz, jatorrizko testua Italian 30 urte beranduago argitaratu zen, 1998an.\n1979an argitaratu zuen \"Se una notte d'inverno un viaggiatore\" eta \"La Repubblica\" aldizkariarekin hasiko da lanean eta ia erabat utziko dio bere parte-hartze politiko-sozialari.\nHeriotza (1985).\n1985eko irailaren 6an, Roccamareko bere etxean zegoela iktus bat izan ondoren, irailaren 19an hil zen.\nCalvinoren obra.\nLehenengo kontakizunetan nazien aurkako erresistentziako garaiak ekarri zituen gogora; gerra-giroa eta gaztaroko gertaerak adierazi zituen, batez ere. Neorrealismoaren barruan koka daitekeen garai hartako ispilu da \"Il sentiero dei nidi di ragno\" eleberria (1947, \"Armiarma-habien bidezidorra\"). Geroago, kontakizun filosofiko eta moralak eman zituen bere lanetan; ironiaren eta prosa poetikoaren bitartez, Italiako kristau-demokratekiko jarrera kritiko zorrotza bideratu zuen. Erdi Aroan kokaturiko kontakizunak, \"Il visconte dimezzato\" (1952, euskarara I\u00f1aki Ugarteburuk itzulia, Bizkonde erdibitua), \"Il barone rampante\" (1957, Baroi igokaria), \"Il cavaliere inesistente\" (1959), idazlearen garaiko munduari buruzko kritika bortitzak dira.\nIkuspegi kritiko hori alde batera utzi gabe betiere, umorea eta fantasia errealismoarekin nahasten ditu bere ipuin eta eleberrietan: \"La giornata d'uno scrutatore\" (1963, \"Boto-kontalari baten laneguna\"), \"Le cosmocomiche\" (1965, \"Kosmikomikoak\"), \"Le citt\u00e0 invisibili\" (1972, \"Hiri ikustezinak\"), \"Se una notte d\u00b4inverno un viaggiatore\" (1979, \"Baldin negu gau batez bidaiari batek\"). Haurrentzat ere idatzi zuen: \"Marcovaldo, ovvero le stagioni in citt\u00e0\" izeneko kontakizuna (1963, euskarara Koldo Bigurik itzulia, \"Marcovaldo edo urtaroak hirian\"). 1980. urtean argitaratu zuen \"Una pietra sopra\" liburuan, 1945etik 1980ra bitartean idatzitako berrogei artikulu eta saiakera inguru bildu zituen. Italiako herri-ipuin zaharren biltzaile artazkoa izan zen. Garrantzi handikoa da, Ameriketan eman behar zituen zenbait hitzaldi bilduta, hil ondoren argitara eman zioten liburua, \"Six Memos for the next millennium\" (1989, \"Sei ohar gogoan hartzeko datorren milurtekoan\"), bertan dagoelako Calvinoren literatura-pentsamendua."}
{"id": "271411", "revid": "448", "url": "https://eu.wikipedia.org/wiki?curid=271411", "title": "Willem De Kooning", "text": ""}
{"id": "271412", "revid": "512", "url": "https://eu.wikipedia.org/wiki?curid=271412", "title": "Wolfgang Koeppen", "text": "Wolfgang Arthur Reinhold Koeppen (Greifswald, Pomerania, Prusiako Erresuma, 1906ko ekainaren 23a - Munich, Alemania, 1996ko martxoaren 15a) alemaniar idazlea izan zen.\nBiografia.\nBatxiler-ikasketak amaituta, era askotako lanbideetan aritu zen: barku batean sukaldari, zinema batean aretozain, antzezle, eta abar. Gero, Hanburgo, Greifswald, Berlin eta W\u00fcrzburgen antzerki-, literatura- eta filosofia-ikasketak egin zituen, eta kazetari gisa hasi zen lanean.\n1931-1933 bitartean \"Berliner B\u00f6rsen-Courier\" kultura-gehigarriaren zuzendari izan zen. Italian egin zuen bidaia batetik bueltan argitaratu zuen bere lehenengo eleberria: \"Eine ungl\u00fcckliche Liebe\" (1934, \"Amodio zorigaiztoko bat\"). Gero egonaldi luzea egin zuen Herbehereetan, eta Alemaniara itzuli zen 1935ean, nazionalsozialismoari aurre egiteko asmoz.\n1962an Georg B\u00fcchner saria jaso zuen. Gerra osteko bere eleberrietako trilogian \"Tauben im Gras\" (1951, \"Usoak belarretan\"), \"Das Treibhaus \"(1953, \"Berotegia\"), \"Der Tod in Rom \"(1954, \"Heriotza Erroman\"), nazionalsozialismoaren aldia beren bizitzatik baztertuta, mirari ekonomikoa lortu zuten gizartea eta gizabanakoak islatzen saiatu zen, publizitatea, irratsaioak eta beste baliabide asko baliatuz. Teknika bera erabili zuen \"Jugend\" (1976, \"Gaztaroa\") eleberri ia osorik autobiografikoan ere.\nHasieran, Alemaniako kritika kontserbadoreak arbuiatu egin zuen Koeppenen lana, baina egun garrantzi handia aitortzen zaio Alemaniako Errepublika Federalaren hasierako literaturan. Beste lan batzuk: \"Jakob Littners Aufzeichnungen aus einem Erdloch\" (1948 eta 1992, \"Jakob Littner, oharrak zulo batetik\"), \"Es war einmal in den Masuren\" (1991, \"Behin batean Masurian\"), \"Nach Ru\u00dfland und anderswohin\" (1958, \"Errusiara eta beste leku batzuetara\"), \"Amerikafahrt\" (1959, \"Bidaia Ameriketan zehar\")."}
{"id": "271413", "revid": "46380", "url": "https://eu.wikipedia.org/wiki?curid=271413", "title": "Alexander Schneider", "text": "Alexander Schneider (Vilnius, Lituania, 1908ko urriaren 21a \u2013 New York, Ameriketako Estatu Batuak, 1993ko otsailaren 2a) biolin-jotzailea izan zen. Lituaniako judu familia batean jaioa, estatubatuar herritartasuna hartu zuen geroago.\nBizitza.\nMusika-ikasketak bere jaioterriko kontserbatorioan hasi zituen. 1926an Frankfurta joan zen, eta han Adolf Rebnerren ikasle izan zen, bertako musika eskolan, eta ondoren, Berlinen Carl Fleschekin lan egin zuen. Frankfurteko Museumsorchesterren biolin-jotzaile bakarlaria izan zen, eta hiri horretako operan ere aritu zen (1922-1933). Ondoren, hainbat lanpostu izan zituen Sarrebruck eta Hanburgon.\n1933tik 1944ra bitartean, Budapesteko laukoteko bigarren biolin izan zen. Garai horretan, hainbat bira egin zituen munduan zehar. 1938an laukotea Estatu Batuetara joan zen, eta Schneiderrek bertako hiritartasuna hartu zuen.\nWashingtoneko Biltzarreko Liburutegian aritu zen, eta Schneiderrek munduko Stradivarius ospetsuenetako bat jo zuen. 1944an Albeneri Hirukotea sortu zuen, Benar Heifetz eta Erich Itor Kahnekin batera. Bestalde, orkestra-zuzendari gisa hasi zen, eta 1944an Dumbarton Oaks Chamber Music Orchestra sortu zuen. 1952an harizko musika-tresnetarako bere laukotea sortu zuen, Isidore Cohen, K. Tuttle eta Madeline Folleyrekin, eta haiekin Haydnen kuartetoak jo eta grabatu zituen. Ondoren, Jac Gorodetzky hil zenean, Budapesteko laukotera itzuli zen, eta han aritu zen, 1967an desegin zen arte. New Yorken New School Concerts sortu zuen 1956an; Fromm fundazioko ahokulari ere izan zen. Mostly Mozart jaialdiaren sorreran parte hartu zuen, bai eta Israelgo jaialdiarenean ere. 1972an Brandenburg Players ganbera-musikako taldea sortu zuen. 1981ean Europako ganbera-musikako orkestra sortu zuen. Urteen joanean, irakasle gisa aritu zen, batez ere."}
{"id": "271414", "revid": "1545", "url": "https://eu.wikipedia.org/wiki?curid=271414", "title": "Hans-J\u00fcrgen Syberberg", "text": "Hans-J\u00fcrgen Syberberg (Nossendorf, Alemania, 1935eko abenduaren 8a) alemaniar zinema-zuzendaria da.\nBizitza.\nPomeraniako herri batean bizi izan zen 1957 arte, Rostocka joan zen arte. Rostocken (Alemaniako Errepublika Demokratikoa, orduan) sobietar film eta UFA alemaniar ekoiztetxearen film luze zahar ugari ikusteko aukera izan zuen. Bertolt Brechtek sortu zuen Berliner Ensemble antzerki-konpainia ospetsuko kideetako bat ezagutu ondoren, erakunde horrek Mendebaldeko Berlina gonbidatu zuen. Han hamazazpi urte geroago \"Nach meinem letzten umzug \"izango zenaren lehen zirriborroak grabatu zituen. 1963an lanpostu bat lortu zuen Bavariako telebistan, eta hiru urtean ehun eta laurogei dokumental eta iragarki egin zituen. Bien bitartean doktore-tesia egin zuen, Friedrich D\u00fcrrenmatten absurduari buruzkoa.\nZineman, Fritz Kortner antzezlearen saio batzuen filmaketarekin egin zuen debuta, eta \"Ludwig, errege birjin baten requiema\" filmak eman zion ospea. Bere obran Alemaniako duela gutxiko historia aztertu du batez ere, eta oso eztabaidatua izan da, erkideak hipokritatzat eta egozentrikotzat agertzen dituelako, \"Hitler, Alemaniako film bat \"izeneko filmean, adibidez.\nRichard Wagnerren \"Parsifal\" operaren zinemarako bertsioaren ondoren, apenas egin duen beste filmik. Azken lanen artean aipagarriak ditu Edith Clever antzezlearen bakarrizketekin egin dituen filmak, hala nola \"Die nacht\", sei bat orduko film luzea, non aztertzen baititu neonazismoaren berragertzea eta munduko kulturaren amerikanizazioak dakartzan arriskuak, besteak beste. Beste zenbait film aipagarri: \"Sex-Businees Made in Passing \"(1969); \"Nach meinem letzten umzug\" (1970); \"Karl May\" (1974); \"Winifred Wagner \"(1975); \"Pentesilea \"(1987), \"H\u00f6hle der Erinnerung\" (1997).\nGaur egun, Munichen bizi da."}
{"id": "271415", "revid": "336", "url": "https://eu.wikipedia.org/wiki?curid=271415", "title": "Betty Friedan", "text": "Betty Friedan (Peoria, Illinois, 1921eko otsailaren 4a - Washington, 2006ko otsailaren 4a) Estatu Batuetako idazlea izan zen.\nMassachusettseko Smith Collegen egin zituen ikasketak. Estatu Batuetako emakumeen eskubide zibilen aldeko \"National Organization for Women\" erakundearen sortzaileetakoa izan zen (1966), eta haren zuzendari izan zen 1970. urtera arte. National Women's Political Caucus antolatzen parte hartu zuen (1970), eta antolaketa-lanak egin zituen, orobat, 1973. urteko International Feminist Congress biltzarrean. First Women's Bank emakumeen bankua sortzen lagundu zuen 1973an. 1963an \"The Feminine Mystique\" (\"Mistika femeninoa\") liburua eman zuen argitara, eta feminismoaren aitzindari bihurtu zen obra harekin; gogor kritikatu zuen emakumeak amatasunaren eta etxeko lanen bidez bakarrik iristen direla betetasunera eta zorionera dioen ideia; aitzitik, Friedanek dioenez, emakumeek bestelako zereginen bidez lor dezakete zoriona. 1976an \"It Changed My Life\" (\"Nire bizitza aldatu zen\") argitaratu zuen, propagandista politiko gisa jardun zuen garaiko esperientziak jasotzen dituen liburua. Hurrengo lan aipagarria 1981ean plazaratu zuen, \"The Second Stage\" (\"Bigarren aldia\") izenburupean; Friedanek feminismoaren bilakaera aztertu zuen, eta bere ikuspegia azaldu zuen liburu horretan, eta jarrera moderatuagoa eta kritikoagoa agertu zuen bere pentsamendu erradikalaren aurrean. Politikan egindako ibilbideaz gainera, irakasle eta hizlari gisa lan egin zuen unibertsitatean. Azken urteetako lanetan aipagarria da \"The Fountain of Age\" (1993, \"Adinaren iturria\"); obra horretan heldutasun-aroko bizitasuna nabarmentzen du Friedanek, eta zahartzaroari aurre egiteko proposamen berrizaleak azaltzen ditu."}
{"id": "271417", "revid": "512", "url": "https://eu.wikipedia.org/wiki?curid=271417", "title": "Raymond R\u00e9gamey", "text": "Raymond R\u00e9gamey (Beblenheim, 1900eko urtarrilaren 10a - 1996ko martxoaren 12a) frantziar teologoa eta arte-historialaria izan zen.\nGoi-mailako ikasketak Parisen egin zituen, Sorbonan eta Louvreko Eskolan. 1926an agregatu-postu bat lortu zuen, Louvreko Museoko pinturen sailean. Garai horretan, G\u00e9ricault, Prud\u00b4hon eta Delacroixi buruzko liburuak idatzi zituen. 1926an bataio katolikoa hartu ondoren, 1928an domingotarren nobizio-etxean sartu zen Amiensen. 1929an profesa egin zuen fraide arrantzaleen ordenan. Teologiako ikasketak egin ondoren, Saulchoirreko komentuan (Tournaitik hurbil) apaiz egin zen 1934an, eta 1936. urtetik aurrera Parisko hainbat komentutara jo zuen, arte modernoaren eta fede kristauaren arteko harremanak aztertzeko asmoz. 1937tik 1939ra bitartean, \"L\u00b4Art sacr\u00e9\" aldizkaria zuzendu zuen. Gerra garaian eten egin zen aldizkariaren argitalpena, eta 1945etik 1949ra bitartean, R\u00e9gamey izan zen zuzendari, berriz ere. Bestalde, arte kristauaren adierazpenak berritzen saiatu zen. Erlijio-artearen eta arte modernoaren ezaugarriak testu didaktikoen bidez, irudi askorekin, adierazten zizkien irakurleei. R\u00e9gameyn ustez, garai hartako artista handiei, sinestun izan ala ez, elizetarako lanak eskatu behar zitzaizkien, eta beren sormenerako ahalmenak Elizaren esku jarri behar ziren. Germaine Richierrek Assyko elizarako egin zuen Kristo gurutzean lanak eskandalua sortu zuen 1951. urtean, eta bi talde sortu ziren, batetik Elizaren barruan arte bizia sortzekoaren aldekoak eta bestetik R\u00e9gamey aitaren berrikuntzaren kontrakoak. R\u00e9gameyren merituetako bat izan zen arazoa alderdi estetikotik eta teologikotik aztertzea; berak lortu zuen garai hartako artista nagusiak Elizaren barruan sartzea."}
{"id": "271418", "revid": "336", "url": "https://eu.wikipedia.org/wiki?curid=271418", "title": "Andr\u00e9 Malraux", "text": "Andr\u00e9 Malraux (Paris, Frantzia, 1901eko azaroaren 3a - Cr\u00e9teil, Frantzia, 1976ko azaroaren 23a) frantses idazle eta politikaria izan zen.\nAbenturazale eta bidaiari handia.\nMalraux familia aberats batean jaio zen, baina haren haurtzaroari eta heziketari buruzko datu askorik ez dago. Egileak gordean izan zituen familiaren gorabeherak eta bere sentimenduak. Dena dela, \"Antim\u00e9moires\" obran dioenez, ez zuen haurtzaro zoriontsua izan.\nGaztetan literaturarako zaletasun handia izan zuen (Baudelaire, Michelet, Victor Hugo), eta oso gaztetatik erakarri zuen arte-lanen misterioaren lilurak; 1922an, pinturari buruzko idazlan bat eman zuen argitara.\nGauza jakina da, orobat, Ekialdeko hizkuntzak ikasi zituela Ekialdeko Hizkuntzen Eskolan, eta oso gazterik hasi zela bidaiatzen.\n1921ean Clara Goldschmidtekin ezkondu zen, eta Europa guztian zehar bidaiatu zuten, Italian, Pragan eta Alemanian barrena, batez ere. Malrauxek bere bidaia eta abenturetatik hartu zuen literatura-lanetarako gaia, oro har, eta horrenbestez, berebiziko garrantzia izan zuten bidaia haiek bere bizitzan eta karreran.\nEkialde Urrunerako bidaiak: Indotxina eta Txinan barrena.\n1923an Kanbodiara abiatu ziren senar-emazteak eta haien adiskide bat. Han, espedizio arkeologiko bat osatu zuten khemerren errege-bidean zehar, oihanean barrena. Banteay Srei tenplu khemerretik eskulturak eta behe-erliebeak hartu zituztela eta, Kanbodiako hiriburura itzuli zirenean, lapurreta egiteagatik atxilo hartu zituzten; Saigoneko epaitegiak urtebeteko espetxe zigorra ezarri zion, eta urte hartan bertan, espetxeratu aurretik, alde egin zuen. Bidaia hark berebiziko eragina izan zuen harengan, bidaia hartan hasi baitzen, hain zuzen ere, Ekialde Urruneko arazo politikoak eta nazionalak hurbiletik ezagutzen. Arkeologo gazte gisa, Kanbodian bizi izandako gorabeheretan oinarriturik, gerora \"La voie royale\" (1930, \"Errege-bidea\") obra idatzi zuen gerora, bere lan nagusietakoa izan zena.\nIndotxinarako bidaia hartako gertaerak zirela-eta, Frantziako agintari kolonialisten kontrako jarrera hartu zuen Malrauxek, eta hara itzuli zen berriro 1925ean, borroka antikolonialista aurrera eramateko asmoz.\nKanbodiako egonaldi hartan ospe handia lortu zuen bere panfletoekin, eta administrazio kolonialaren bidegabekerien kontrako aldizkari bat sortu zuen, \"L'Indochine\" deitua hasieran, eta \"L'Indochine encha\u00een\u00e9e\" ondoren. Esperientzia nekagarria izan zen, ordea, eta urte hartan bertan alde egin zuen Saigondik.\nGaraitsu hartakoa du \"La tentation de l'Occident\" (1926, \"Mendebaldearen tentazioa\") saiakera. Europan zehar bidaia egiten ari den gazte txinatar baten eta Ekialde Urruna ezagutzen ari den gazte frantses baten arteko gutun-truke moduan idatzitako saiakera bat da, eta egileak gerora idatzi zituen obretan agertzen diren zenbait ezaugarri biltzen ditu: Asiaren garrantzia azpimarratzea \u2014Asiako zibilizazio askotarikoek, etnografiak, liluratuta zeukaten Malraux\u2014, elkarrizketaren erabilera, trinkotasuna...\nTxinan zehar ibili zen Malraux ondoren, eta garrantzi handiko jarduera politikoa izan zuen hango iraultzan. Adituen ustez, Txinako Iraultzako hainbat gertaeratan parte hartu zuen. Txinako Iraultzari buruzkoa da, hain zuzen ere, haren liburu ezagunenetako bat, \"La condition humaine\" (1933, \"Giza izatea\").\nEspainiako egonaldia.\n1936an Espainiara joan zen, Jose Bergaminek gonbidatuta. Malraux Espainiara iritsi eta handik bi hilabetera, Espainiako Gerra Zibila hasi zen, eta Malrauxek gudaroste errepublikanoarekin bat egin zuen; aireko gudarosteko koronel izatera iritsi zen, eta beste lan garrantzitsu batzuez gainera, Estatu Batuetara bidaiatu zuen, Espainiarako medikuntzazko laguntza eskuratzearren. Ameriketatik itzuli zenean, 1937an, \"L'Espoir\" (\"Itxaropena\") obra eman zuen argitara, gerra haren lehenengo bederatzi hilabeteetako gertaeretan oinarri harturik, eta izen bereko filma ekoitzi eta zuzendu zuen Bartzelonan, 1938an. 1939an estreinatu zen, baina urte askoan debekatuta egon zen ondoren.\nDe Gaulle jeneralarekiko harremana eta azken urteak.\nBigarren Mundu Gerraren garaian, frantses gudarostearekin borrokatu zen Malraux, baina 1940an atxilo hartu zuten alemaniarrek. 1944ko martxotik hara, Frantziako erresistentzian parte hartu zuen. 1944an berriro harrapatu zuten naziek, baina Frantziako gudarosteak askatu zuen.\nOndoren, Frantziako Brigada Askea antolatu zuen, eta Alsaziako frontean borrokatu zen, De Gaullerekin batera. De Gaulleren aldeko sutsua izan zen Malraux, eta jenerala presidente hautatu zutenez gero, harentzat lanean jardun zuen; 1945ean ministro izendatu zuten, eta garai bateko ezkerreko joeretatik aldenduz, eta iraultzarako grina eta marxismoarekiko atxikimendua alde batera utzita, mendebaldeko kulturari lotu zitzaion berriro. 1958an De Gaulle bigarrenez lehendakari izendatu zutenean, Malrauxek kultura gaietarako ministerioa sortu zuen, eta haren arduradun izan zen hamar urtez. Zenbaiten ustez, Frantzian sekula izan den Kulturako ministro azkar eta originalena izan zen.\n1971n Bangladeshen aldeko askapen mugimenduarekin bat egin zuen, eta hango herriaren alde borrokatu behar zuela erabaki zuen. Indiaren laguntzari esker, ordea, bangladeshtarrek Pakistandik burujabetasuna lortu zuten, eta Malrauxek antolaturiko taldea ez zen sekula borrokatu.\nLiteratura-lanak.\nOrain arte azaldu denaren arabera, gorabehera eta dramatismo handiko bizitza izan zuen, eta bere belaunaldiko beste idazle batzuek ez bezala, Lehen Mundu Gerran zuzenean parte hartu ez bazuen ere, arrisku eta abenturaz beteriko bizitza bizi izan zuen. Idealismo politikoaren eta borroka iraultzailearen arteko bikoiztasun tragikoa agertzen duten eleberri bikain eta indar handikoak idatzi zituen, batez ere.\nHaren lehen lan garrantzitsua \"Les conqu\u00e9rants\" (1928, \"Konkistatzaileak\") izan zen: britainiar inperialismoaren kontrako iraultzaren berri ematen du, eta iraultzari buruzkoa da, orobat, haren maisulan \"La condition humaine\" (1933, \"Giza izatea\"). Eleberria Shangain kokatuta dago, 1927an, Txinako Gerra Zibilaren garaian. Matxinatu komunista batzuk (Txen, Kyo, Katow errusiarra) protagonistak dira. Komunistek beren mendean hartzen dute hiria, Kuomitangaren gudarostea bertan sartu aurretik. Chiang Kai-shek jeneralak txinatar eta frantses kapitalistekin hitzarmena lortzea erabakitzen du, erabateko nagusitasuna eskuratzearren. Komunistek, ordea, ez dute halakorik onartzen. Internazionalak, berriz, esku ez hartzea erabakitzen du, eta Txiang Kai-xekek, azkenik, lehen bere kide izandakoen matxinada zapaltzen du. Txenek bere buruaz beste egiten du, jeneralaren kontrako atentatua egin ondoren; Kyo hiltzera kondenatzen dute, eta bere buruaz beste egiten du, zianuroa edanez, eta Katowek, berriz, bere zianuroa beste bi kondenaturi eman, eta bera bizirik erretzea onartzen du. Gaur egungo politikari idealisten kontraesanak, okerrak eta kezkak garbien agertzen dituen eleberrietako bat da.\nBai obra horretan eta bai Hong-Kongen txinatar iraultzaileek britainiarren kontra egindako borroka kontagai duen \"Les conqu\u00e9rants\" eleberrian, giza askatasuna norbanakoaren jardueraren bidez soilik adieraz daitekeela dioen ideia dago oinarrian.\nBaina Ekialdeko herrialdeei buruzko kezkaz gainera, Europako gertaeretarako arreta ere izan zuen Malrauxek, eta Europan faxismoa hartzen ari zen indarra salatu nahi izan zuen, adibidez, 1935ean argitara emandako \"Le temps du m\u00e9pris\" (\"Mespretxurako sasoia\") eleberrian, nazismoaren ankerkerien kontrako adierazpen bikain bat osatuz.\nBigarren Mundu Gerran zehar, eleberri-ziklo bat idazten hasi zen, \"La lutte avec l'ange\" (\"Aingeruaren kontrako borroka\") izenburupean, eta gizakiak heriotzaren eta bidegabekeriaren kontra aurrera daraman borrokaren inguruko gogoeta gai harturik; baina ziklo hartako parte bat bakarrik gorde zen: \"Les noyers de l'Altenburg\" (1943, \"Altenburgeko intxaurrondoak\").\nBigarren Mundu Gerra ondorengo urteetan, eleberriak idazteari utzi zion, eta estetikari eta artearen filosofiari buruzko lanak eman zituen argitara, batez ere. Arteari eta zibilizazioari buruzko saiakeretan aipagarriak ditu, besteak beste, \"Les voix du silence\" (1951, \"Isiltasunaren ahotsak\") eta \"La m\u00e9tamorphose des dieux\" (1958, \"Jainkoen itxuraldaketa\"). \"Les voix du silence\" obran artearen historia bat egin zuen. Bikain dokumentaturiko obra da, herrialde eta garai guztietan arteak izan duen bilakaerari buruzko lan handia. Baina, aldi berean, bere gogoeta filosofikoak ere biltzen ditu obra horrek, eta artea gizakiaren sormenaren adierazpen gorena dela erakusten du, gizakiaren izate absurdo eta ezdeusa goratzen duen jarduera gisa agertzen du artea.\nAzkenik, Malrauxen obran azpimarratzekoa da \"Antim\u00e9moires\" (1967). Obra horretan, munduari buruz zuen ikuspegia agertzen duten gogoeta sakonak idatzi zituen; bere obra guztian obsesio bihurtzen den heriotzaren gaiari buruzko iritzia azaldu zuen, eta absolutuaren bilaketa eta heriotzaren obsesioa elkarri uztarturik daudela erakutsi nahi izan zuen.\nMalrauxen azken lan aipagarria \"La corde et les souris\" (1976, \"Soka eta saguak\") izan zen, eta aurrekoan bezala, historiarako eta arte plastikoetarako zaletasunak ezaugarrituriko bizitza baten oroitzapenak bildu zituen obra horretan ere."}
{"id": "271419", "revid": "46380", "url": "https://eu.wikipedia.org/wiki?curid=271419", "title": "Eladio Vi\u00f1uela", "text": "Eladio Vi\u00f1uela D\u00edaz (Ibahernando, Caceres, Espainia, 1937ko otsailaren 15a - 1999ko martxoaren 9a) espainiar kimikari eta biologo molekularra izan zen; biologia molekularraren aitzindarietako bat Espainian, bere emazte Margarita Salasekin batera.\nBiografia.\nKimikan doktorea, Madrilgo Biologia Molekularraren Zentroko ikerkuntzako irakaslea, zientzia-elkarte askotako kidea eta Extremadurako gobernuko Nekazaritza Saileko laguntzailea.\nIkasketak bukatu ondoren, 1961etik 1964ra bitartean, Gregorio Mara\u00f1\u00f3n Institutuko Entzimologia Sailean aritu zen lanean, legamiaren fosfofrutokinasa entzimaren azterketan, bereziki, eta gibelaren glukokinasa entzima aurkitu zuen.\n1964an, doktore-titulua eskuratu ondoren, Estatu Batuetara joan zen, doktorego ondoko lanak egitera, Severo Ochoa zientzialariarekin, New Yorkeko Unibertsitateko Medikuntza Eskolako Biokimika Sailean. 1967an Espainiara itzuli zenean, ikerkuntzan eta irakaskuntzan aritu zen, bere emaztearekin. Madrilgo Unibertsitate Konplutentseko Zientzia Fakultateko Genetika Molekularraren irakasle, Zientzia Ikerkuntzarako Kontseilu Goreneko Biologia Molekularreko Saileko zuzendari, eta Zientzia Ikerkuntzetako Zentroko Gobernu Batzordeko kide izan zen, besteak beste.\nGarrantzi handiko papera bete zuen Biologia Molekularreko Severo Ochoa Zentroaren sorreran eta diseinuan, eta erakundeko zuzendari izan zen 1979an. Sari ugari jaso zituen, UNESCOren 1991ko Carlos J. Finley Nazioarteko Saria, besteak beste, bere emaztearekin eta Jean Marie Ghuysen belgikarrarekin batera jaso zuena. Ehunetik gora lan argitaratu zituen, liburu eta zientzia-lanen artean. Glukokinasa entzimaren aurkikuntzaz gainera, aipagarriak ditu Phi29 bakteriofagoari eta txerri-izurritearen birusari buruzko lanak."}
{"id": "271420", "revid": "28807", "url": "https://eu.wikipedia.org/wiki?curid=271420", "title": "Eladio Vi\u00f1uela D\u00edaz", "text": ""}
{"id": "271421", "revid": "58701", "url": "https://eu.wikipedia.org/wiki?curid=271421", "title": "Fernando Vizca\u00edno Casas", "text": "Fernando Vizca\u00edno Casas (Valentzia, 1926ko otsailaren 23a - Madril, 2003ko azaroaren 2a) espainiar idazlea izan zen.\nBiografia.\nZuzenbide-ikasketak egin zituen, eta zinema eta antzerkigintzako zuzenbidean espezializatu zen. Aldizkari eta egunkari askotan idatzi zuen. 1955 eta 1966. urteetan Zinemagintzako Idazleen Zirkuluko Domina lortu zuen, eta azken urte horretan, zinemari buruzko kazetaritza-lan onenaren Informazio Ministerioaren Saria irabazi zuen. Beste zenbait sari aipagarri: antzerkiko Valentzia saria (1953), Calder\u00f3n de la Barca (1950), Hispanoamerikako Unibertsitatea (1949). Madrilgo Arte Ederretako Zirkuluko lehendakariorde izan zen. Bere obrek, egilearen ideologia eskuindarraren eraginpean, egungo gaiak aztertzen dituzte, umore handiz: \"La Espa\u00f1a de la posguerra\" (1975, \"Gerra ondoko Espainia\"); \"La boda del se\u00f1or cura\" (1977, \"Apaiz jaunaren ezkontza\"); \"Ni\u00f1as... \u00a1al sal\u00f3n!\" (1976, \"Neskak... salara!\"); \"Y al tercer a\u00f1o resucit\u00f3\" (1978, \"Eta hirugarren urtean berpiztu zen\"); \"Hijos de pap\u00e1\" (1979); \"Chicas de servir\" (1985, \"Zerbitzurako neskak\"). Antzerki-lan aipagarrienak: \"La senda iluminada\" (1949, \"Bidezidor argiztatua\"); \"El baile de los mu\u00f1ecos\" (1950, \"Panpinen dantza\"); \"El escultor de sus sue\u00f1os\" (1953, \"Bere ametsen eskultorea\") eta abar. Bestalde, zuzenbideari eta zinemari buruzko zenbait liburu idatzi zituen: \"Derecho Cinematogr\u00e1fico espa\u00f1ol\" (1952, \"Zinemagintzako espainiar zuzenbidea\"); \"Legislaci\u00f3n cinematogr\u00e1fica y teatral\" (1954, \"Zinemagintza eta antzerkigintzako legedia\"); \"Las Leyes del Teatro\" (1958, \"Antzerkiaren legeak\"); \"Diccionario del cine espa\u00f1ol\" (1966, \"Espainiar zinemaren hiztegia\"); \"Historia y an\u00e9cdota del cine espa\u00f1ol\" (1976, \"Espainiar zinemaren historia eta anekdota\")."}
{"id": "271423", "revid": "336", "url": "https://eu.wikipedia.org/wiki?curid=271423", "title": "Leonid Kutxma", "text": "Leonid Danilovitx Kutxma (ukraineraz: \u041b\u0435\u043e\u043d\u0456\u0434 \u0414\u0430\u043d\u0438\u043b\u043e\u0432\u0438\u0447 \u041a\u0443\u0447\u043c\u0430; Txaikyne, Txernihiveko oblasta, Ukrainako SES, SESB, gaur egun Ukraina, 1938ko abuztuaren 9a) ukrainar politikaria da. 1994ko uztailaren 19tik 2005eko urtarrilaren 23ra Ukrainako presidentea izan zen.\nBizitza.\nNekazari-familia batean hazi zen. Ingeniaritza mekanikoa ikasi zuen, eta gero eskolak eman zituen Dniepropetrovskeko unibertsitatean. Baikonurko (Kazakhstan) kosmodromoko zuzendari tekniko gisa lan egin zuen. Postu horretan 120 suziri nuklearren jaurtiketa gainbegiratu behar izan zuen, eta horrek tiroideetako gaitza eragin zion. Denboraldi bat Kieveko erietxean igaro ondoren, 1986an munduko kontinentearteko koheteen fabrika handienaren zuzendari izendatu zuten, Dnieptopetrovsken, Ukraina erdian.\n1992an, Leonid Kravtxuk lehendakariak Ukrainako lehen ministro kargurako hautagai izendatu zuen. Handik gutxira lehen ministro Vitold Fokinek dimisioa eman zuen, erreforma ekonomikoari ez ekiteaz salatzen zuten nazionalisten presioen ondorioz, eta Kutxmak hartu zuen haren kargua. Hala ere, lehendakariarekin zituen desadostasunak behartuta, 1993ko irailean dimisioa eman zuen. Pixka bat lehenago, Ukraina post-sobietarraren lehenengo legebiltzarrerako hauteskundeetan diputatu hautatu zuten.\n1994ko presidentetzarako hauteskunde aurreratuetan lehendakari hautatu zuten. Errusiarekin eta Sobietar Errepublika Sozialisten Batasuneko gainerako errepublikekin harremanak estutzearen aldekoa zen; aurreko lehendakariak, Kravtxukek, egin ez zuen erreforma ekonomikoari ekin zion, eta 1994ko azaroaren 1ean prezioen liberalizazioa agindu zuen, eta hilaren 12an lurraren pribatizazioa aldarrikatu zuen. Abenduan Arma Nuklearren Ez Ugaritze Hitzarmena izenpetu zuen, eta hala, Ukrainak -munduko armategi atomiko handiena zuen herrialdea, Estatu Batuen eta Errusiaren ondoren-, uko egin zion botere nuklear izateari. 2004. urtera arte egon zen agintean."}
{"id": "271424", "revid": "512", "url": "https://eu.wikipedia.org/wiki?curid=271424", "title": "Barry White", "text": "Barry White, Barry Eugene Carter jaioa, (Galveston, Texas, 1944ko irailaren 12a - Los Angeles, 2003ko uztailaren 4a) estatubatuar abeslaria izan zen.\nBiografia.\nHaurtzaroan elizako abesbatzan abestu zuen, eta zenbait musika-tresna jotzen ikasi zuen. 1968an Love Unlimited izeneko emakume hirukotearen kudeatzaile eta ekoizle gisa hasi zen lanean. 1972. urtearen bukaeran, 20th Century Records diskoetxeak kontratatu zituen White eta hirukotea, eta hurrengo urtean bere lehen diskoa argitaratu zuen, \"I've Got So Much To Give.\" 1974an argitaratu zuen bigarren diskoa; aurrekoak adinako salmentak lortu zituen, eta diskoko \"Never, Never Gonna Give You Up\" singlea abesti-zerrendetako hamar onenen artean kokatu zen. Bien bitartean, \"Love Unlimited\" hirugarren tokira iritsi zen \"Under Influence Of&amp; \"diskoarekin, eta diskoko abestietako bat, \"I'm Under The Influence Of Love\", zerrendetako aurren tokira iritsi zen. Jakina, arrakasta horien atzean Barry White zegoen, eta horrek berrogei musikariko orkestra sortzea bultzatu zuen, Love Unlimited Orchestra. Orkestra horrek bi disko argitaratu zituen 1974an, \"Rhapsody In White\" eta \"Together Brothers\", eta Barry Whitek, bakarrik, \"Can't Get Enough Of Your Love\" diskoa argitaratu zuen, Estatu Batuetako zerrendetan aurreneko tokira iritsi zena. Geroztik beste disko asko argitaratu zituen eta Estatu Batuetan adina arrakasta, edo handiagoa behar bada, izan zuen Europan. Lanik aipagarrienak: \"Just Another Way To Say I Love You\" (1975), \"You See The Trouble With Me\" (1976), \"My Sweet Summer Suite\" (1976), \"It\u00b4s Ecstasy When You Lay Down Next To Me\" (1977), \"Just The Way You Are\" (1979), \"I Love To Sing The Songs I Sing\" (1980), \"The Right Night And Barry White\" (1987), \"Put Me In Your Mix \"(1991), \"The Icon Is Love\" (1994). 2000. urtean bi Grammy sari irabazi zituen."}
{"id": "271425", "revid": "512", "url": "https://eu.wikipedia.org/wiki?curid=271425", "title": "Elijah Harper", "text": "Elijah Harper (Red Sucker Lake, Manitoba, - Ottawa, Ontario, ) kanadar legegilea izan zen. Ojibwa-creeak indiar herriko kidea izan zen. Manitobako Unibertsitatean ikasketak egiten ari zela, ez baitzen indiar ikasleentzako zerbitzurik, indiar ikasketen saila sortu zuen, eta indiar ikasleentzako aholku-bulegoa ere bai. Unibertsitatea utzita, Manitoba indiar anaidiarentzat lan egin zuen, erkidegoa sustatzeko ofizial gisa, Red Sucker Laken (1972-1973). 1974an creeaken aldeko proiektuetan lan egiten hasi zen. 1975etik 1977ra Manitoba probintziako ipar-arazoetarako analista gisa lan egin zuen. Red Sucker Lakera itzuli ondoren hango buruzagi izendatu zuten. 1981ean Manitobako iparraldeko ordezkari hautatu zuten, eta Manitobako Legebiltzarreko lehen indiarra izan zen. 1981-1986 bitartean beste zenbait kargu izan zituen, Iparraldeko Argindarraren Hedapenerako Lan taldeko buru, Indiar Arazoetako Batzordeko lehendakarikide, eta Ipar Arazoetako ministerioko laguntzaile, besteak beste. 1987an Ipar Arazoetako ministro izendatu zuten. Quebeceko autogobernu eskariari erantzunez, gobernu federalak zuzenketa bat egin zion Kanadako konstituzioari Meech Lake ituna deitua Quebec gizarte desberdintzat ezagutzeko eta lege-funtzio batzuk gobernu federaletik gobernu probintzialetara aldatzeko. Ituna gauza zedin, Kanadako eta bere hamar probintzietako Legebiltzarrek eman behar zuten bere onespena. Manitobako Legebiltzarrean Harperrek Meech Lake itunaren aurkako botoa eman zuen, indiarren arazoak aintzat hartuak ez zirelako. Jarrera horrek gobernu federal eta probintziala indiarrei buruzko politikak berriro aztertzera bultzatu zituen, eta Kanadako indiarren batasuna sendotu zuen."}
{"id": "271426", "revid": "336", "url": "https://eu.wikipedia.org/wiki?curid=271426", "title": "Shing-Tung Yau", "text": "Shing-Tung Yau (; Shantou, Guangdong Province, ) txinatar matematikaria da.\nBiografia.\nDoktoregoa Kaliforniako Unibertsitatea Berkeleyn egin zuen. 1971-72 urteetan Princetoneko Ikerketa Aurreratuetako Institutuko kide-partaide izan zen. Unibertsitate askotan izan da irakasle: Stony Brookeko New Yorkeko Estatu Unibertsitatean (1972), Stanford Unibertsitatean (1974), Princetoneko Ikerketa Aurreratuetako Institutuan (1980), San Diegoko Kaliforniako Unibertsitatean (1984), eta Harvard Unibertsitatean (1988).\n1983an Fields domina irabazi zuen Varsoviako Matematikarien Nazioarteko Kongresuan; sari hori ekuazio partzial diferentzialetan, Calabiren aieruan (geometria aljebraikoan), masa positiboaren aieruan (erlatibitate orokorraren teorian) eta Monge-Amp\u00e8reren ekuazio erreal eta konplexuetan egin zuen lanari esker jaso zuen. Horrela, Yauk oso lan garrantzitsua eta eragin handikoa egin du geometria diferentzialaren eta ekuazio diferentzialen arloetan. Calabiren aierua ez ezik (1976an), masa positiboaren aierua ere ebatzi du. Horrez gainera, gainazal minimalak sortu eta aztertu ditu, besteak beste: ikerketa horiek zulo beltzen azterketarako erabilgarriak izan dira. 1980an, W. H. Meeksekin batera, Plateauren problema erabat ebatzi zuen. Hurrengo urtean geometriako Oswald Veblen saria jaso zuen. Karen Uhlenbeckekin batera, dimentsio handiagoetarako Hitchin-Kobayashiren aierua ere ebatzi zuen; modu horretan, Donaldsonek egindako lana jarraitu zuten. 1994an Suediako Zientzietako Errege Akademiak Crafoord saria eman zion geometria diferentzialean egindako lanari esker, eta 1993an Zientzietako Akademia Nazionaleko kide hautatu zuten."}
{"id": "271428", "revid": "336", "url": "https://eu.wikipedia.org/wiki?curid=271428", "title": "Algernon Charles Swinburne", "text": "Algernon Charles Swinburne (Londres, Ingalaterra, 1837ko apirilaren 5a - Putney, Londres, Ingalaterra, 1909ko apirilaren 10a) ingeles poeta eta kritikaria izan zen.\nBiografia.\nEtonen eta Oxfordeko Balliol Collegen egin zituen ikasketak. Italian zehar ibili ondoren, D.G. Rossetti, G. Meredith eta W.S. Landor ezagutu zituen Londresen, ingeles dekadentismoaren bultzatzaile nagusiak, eta haien lagun egin zen. Ch. Baudelaireren miresle izan zen, eta haren bideari jarraituz, arauen eta gizartearen kontra jarri zen, eta artea arteagatik defenditzeari ekin zion. Garai hartako lanek kritika zorrotzak ekarri zizkioten, baina eragin handia izan zuten belaunaldi gazteengan. 1867. urtean Swinburnek Mazzini ezagutu zuen, eta Italiaren askatasunaren alde idatzi zuen. Ondoren, politika gai zuten beste lan batzuk ere idatzi zituen. Lan haiekin poeta madarikatuaren ospea bereganatu zuen. 1879. urte inguruan, alkoholismoan guztiz murgilduta zegoela, Theodore Watts-Dunton lagunak Putneyn zuen etxera eraman zuen. Han bizi izan zen hogeita hamar urtez, Watts-Duntonen zaintzapean, eta hari esker idatzi zituen Swinburnek lan nagusiak.\nAipagarriak dira bere poesia-lanak: \"Atalanta in Calydon\" (1865, \"Atalanta Calydonen\"); \"Poems and Ballads\" (1866, 1878, 1889, \"Poemak eta baladak\"); \"Songs of the Springtides\" (1880, \"Marearen kantuak\"); \"Tristam of Lyonesse\" (1882, \"Lyonesseko Tristan\"); antzerki-lanak: \"Chastelard\" (1865); \"Bothwell\" (1874); \"Mary Stuart\" (1881); idatzi kritikoak: \"Essays and Studies \"(1875, \"Saiakerak eta azterketak\"); \"Shakespeare\" (1880); \"Victor Hugo\" (1886) eta \"Ben Jonson\" (1889) monografiak; politika-lanak: \"Ode to Mazzini\" (1856-1857, \"Mazziniri oda\"); \"A Song of Italy\" (1867, \"Italiako kantua\"); \"Songs Before Sunrise\" (1871, \"Ilunabar aurreko kantuak\")."}
{"id": "271429", "revid": "336", "url": "https://eu.wikipedia.org/wiki?curid=271429", "title": "Juli\u00e1n G\u00e1llego", "text": "Juli\u00e1n G\u00e1llego Serrano (Zaragoza, 1919ko urtarrilaren 7a - Madril, 2006ko maiatzaren 21a) espainiar arte-kritikari eta historialaria izan zen.\nMadrilgo Unibertsitate Autonomoko artearen historiaren katedradun izan zen, eta \"Revista de Occidente\" aldizkarian eta beste hainbat argitalpen espezializatutan idatzi zuen. Diego Vel\u00e1zquezen obran aditua zen, eta hari buruzko lan bikainak eman zituen argitara, adibidez \"Vel\u00e1zquez en Sevilla\" (1974,\" Vel\u00e1zquez Sevillan\") eta \"Diego Vel\u00e1zquez\" (1983). Juli\u00e1n G\u00e1llego arte-kritikari eta historialari handia izan zen, baina ezin ahaztu daitezke kontagintzaren, memorien eta saiakeraren alorrean egin zituen lanak. Obra aipagarriak ditu, besteak beste, ondoko hauek: \"Historia de la pintura espa\u00f1ola\" (1951, \"Espainiako pinturaren historia\"); \"Muertos y vivos y otros cuentos\" (1959, \"Hilak eta biziak eta beste ipuin batzuk\"); \"Joaqu\u00edn Peinado\" (1969); \"Ap\u00f3crifos espa\u00f1oles\" (1971, \"Apokrifo espainiarrak\"); \"Pintura contempor\u00e1nea\" (1971, \"Gaur egungo pintura\"); \"Las pinturas de Goya en la Cartuja de Aula Dei\" (1975, \"Aula Deiko Kartujako Goyaren pinturak\"); \"El pintor, de artesano a artista\" (1976, \"Margolaria, artisau izatetik artista izatera\"); \"Pablo Serrano\" (1976); \"Autorretrato de Goya\" (1978, \"Goyaren autorretratua\"); \"Postales\" (1979, \"Postalak\"); \"Temas de cultura aragonesa\" (1979, \"Aragoiar kulturako gaiak\"); \"Zaragoza en las artes y en las letras\" (1979, \"Zaragoza, arteetan eta letretan\"); \"Sempere\" (1980); \"Los bocetos y las pinturas murales de El Pilar\" (1987, \"El Pilarko zirriborroak eta muralak\", Tom\u00e1s Domingorekin batera); \"Zurbar\u00e1n\" (1987); \"Nuevos cuentos de La Alhambra\" (1988, \"Alhambrako ipuin berriak\"), eta \"El cuadro dentro del cuadro\" (1991,\" Koadroa koadroaren barruan\")."}
{"id": "271430", "revid": "65203", "url": "https://eu.wikipedia.org/wiki?curid=271430", "title": "Ion Iliescu", "text": "Ion Iliescu (Oltenita, Errumania, 1930eko martxoaren 3a -) errumaniar politikaria da, Errumaniako lehendakari izana (1990-1996 eta 2000-2004).\nBiografia.\nIliescu Gazte Komunisten kide egin zen 1944an, Alderdi Komunistak Errumanian indarra izan baino askoz lehenago. Gazte Komunisten Batasunaren Batzorde zentralaren idazkari izan zen 1956an, eta 1965ean, alderdiaren Batzorde Zentralaren kide.\nNicolae Ceaucescu alderdiaren idazkari nagusi egin zenean, begiko zituenak jarri zituen aurrean, eta arerio zitezkeenak gero eta gehiago urrundu zituen kargu garrantzitsuetatik. Hala, 1971n Iliescu kargu guztietatik kendu zuen, Batzorde Zentraletik izan ezik, eta Timisoarara bidali zuen alderdiaren eskualdeko idazkari gisa lan egitera.\nCeaucescurekin gustura ez zeuden funtzionario ohiek osatutako oposizioko kide izan zen Iliescu. Oposizioaren ekintzek indar handia hartu zuten 1989. urtearen amaieran, Timisoaran hasitako matxinada hiribururaino zabaldu zenean, azkenik Ceaucescu kargutik kendu eta hil zuten arte.\nIliescuk berehala hartu zuen Nazio Salbaziorako Frontearen presidente kargua, behin-behineko gobernuaren Kontseiluarena. 1990eko maiatzean botoen % 85 izan zuen 1930eko hamarkadaz geroztik egiten ziren lehen hauteskunde libreetan, eta errepublikaren presidente bihurtu zen. 1992ko lehendakaritzarako hauteskundeetan botoen % 61 izan zuen. Merkatu-ekonomiarako bidean behar ziren erreformak eginez jarraituko zuela agindu zuen, baina astiroago. 1995ean Europar Batasunean sartzeko eskaria aurkeztu zuen Errumaniak.\nOposizioko Emil Constantinescu buru zuen Konbentzio Demokratikoa koalizioak irabazi zituen 1996ko parlamenturako hauteskundeak, botoen % 54rekin, eta Iliescuk % 46 lortu zituen. 2000. urteko hauteskundeetan, Iliescuk Corneliu Vadim Tudor ultra-nazionalistari irabazi zion. 2004. urtera arte Errumaniako eta bere alderdiko lehendakari izan zen."}
{"id": "271431", "revid": "28807", "url": "https://eu.wikipedia.org/wiki?curid=271431", "title": "Iliescu", "text": ""}
{"id": "271432", "revid": "336", "url": "https://eu.wikipedia.org/wiki?curid=271432", "title": "Laurent Schwartz", "text": "Laurent Schwartz (Paris, Frantzia, 1915eko martxoaren 5a - \"Ib.\", 2002ko uztailaren 4a) matematikaria izan zen.\nParisko \u00c9cole Normale Sup\u00e9rieuren egin zituen lehenengo ikasketak, eta 1937an graduatu zen matematikan. Doktoregoko ikasketak Estrasburgoko Zientzietako Fakultatean egin zituen. Hurrengo urteetan, Grenobleko eta Nancyko zientzietako fakultateetan aritu zen irakasle, eta garai hartan egin zuen banaketaren teoriari buruzko lan famatua. 1953an Parisa itzuli zen, eta han irakasle egon zen, 1959 arte.\nParisko Eskola Politeknikoan ere irakatsi zuen, eta erretiratu baino lehen, hiru urte eman zituen Parisko VII. Unibertsitatean. Banaketen teoriari buruzko ideiak \"G\u00e9n\u00e9ralisation de la notion de fonction, de d\u00e9rivation, de transformation de Fourier et applications math\u00e9matique et physiques\" (1948) liburuan agertu zituen lehenengo aldiz. Banaketen teoria kalkulu diferentzial eta integralaren hedapen bat zen. Heaviside eta Diracek, Schwarzek ez bezala, aplikazio berezi batzuei begira orokortu zuten kalkulua, oinarri matematiko abstrakturik eta zehatzik gabe. Era horretan, Schwarzen lana oso berritzailea izan zen. Harvardeko 1950eko Nazioarteko Kongresuan, Fields domina irabazi zuen. Horrez gainera, beste sari asko ere eman zizkioten Schwarzi: besteak beste, Parisko Zientzietako Akademiaren eskutik jaso zituen sariak 1955, 1964 eta 1972. urteetan. Ohorezko doktoregoak ere jaso zituen unibertsitate askotan, besteak beste, Humboldt (1960), Brusela (1962), Lund (1981), Tel-Aviv (1981), Montr\u00e9al (1985) eta Atenaskoetan (1993). Kalkulu estokastiko diferentzialak ere landu zituen."}
{"id": "271433", "revid": "96586", "url": "https://eu.wikipedia.org/wiki?curid=271433", "title": "Abu Nidal", "text": "Abu Nidal (jaiotza-izena: \"Sabri l-Banna\" ; Jaffa, 1937ko maiatza - Bagdad, 2002ko abuztuaren 16a) palestinar politikari eta gerrillaria izan zen.\n1948an familiarekin batera Gazako iheslari-zelai batera joan behar izan zuen, eta ondoren Nablusera aldatu ziren. 1955ean Jordaniako Baath alderdian sartu zen, baina handik bi urtera, alderdia legez kanpo utzi zutelarik, Saudi Arabiara alde egin behar izan zuen, eta Palestinaren askapenaren aldeko Fatah talde armatuko kide egin zen. 1969an mugimendu horren ordezkari izendatu zuten Sudanen, eta hurrengo urtean Bagdadera bidali zuten, kargu horrekin berarekin. Iraken egon zen bitartean eragin handia izan zuten beragan irakiarren ikuspegi politikoak, eta 1974an Al Fatah mugimendutik egotzi zuten, Palestinarentzat agintaritza nazionala finkatu izana kritikatu zuelarik. Abu Nidalek, orduan, bere taldea sortu zuen, Fatah Kontseilu Iraultzailea, Irakek diruz lagundua. Al Fatahk hilketa eta konplotetan parte hartu izanaz salatu zuen Abu Nidal, eta heriotza-zigorra ezarri zioten. 1983an Bagdadetik egotzi zuten, Irakek Estatu Batuen laguntza behar zuelako Iranen kontrako gerran. Abu Nidal Siriara joan zen orduan, eta hango gobernuari laguntza eman zion. Handik hiru urtera Abu Nidalek Jordania, Israel eta Palestinaren Askapenerako Erakundearen arteko hitzarmen bat eragotzi zuen. 1986an, Siria nazioarteko terrorismoaren laguntzaile zela salatu zuten Mendebaldeko herrialdeek, eta horrela, Abu Nidalek ihes egin behar izan zuen handik, Libiara, ustez. 1991n Abu Nidalen taldeak Palestinaren Askapenerako Erakundearen buruzagi nagusietako bat hil zuen. Palestinaren eta Israelen arteko bake-hitzarmenen kontra agertu zen."}
{"id": "271434", "revid": "28807", "url": "https://eu.wikipedia.org/wiki?curid=271434", "title": "Sabri l-Banna", "text": ""}
{"id": "271435", "revid": "1545", "url": "https://eu.wikipedia.org/wiki?curid=271435", "title": "Jon Bilbao Azkarreta", "text": "Jon Bilbao Azkarreta (Cayey, Puerto Rico, 1914ko urriaren 31 - Gasteiz, 1994ko maiatzaren 23a) Euskal gaien ikertzaile, irakasle eta bibliografoa.\nBiografia.\nBilbon egin zuen Batxilergoa. Filosofia eta Letrak ari zen ikasten Madrilen, Espainiako Gerra Zibila hasi zenean. Eusko Gudarosteko ofizial zenez, Bilbo frankistek hartu zutenean (1937ko ekaina), Puerto Ricora itzuli zen, eta handik Estatu Batuetara jo zuen. Ikasketak bukatu ondoren, irakaskuntzan hasi zen lanean, ikerlanak inoiz ere aldera utzi gabe. Bere lan nagusia den \"Euskal Bibliografia\"n (1960rako idatzia, 1968-1975 urteen bitartean argitaratua) euskal gai guztiei buruz idatziriko lan asko eta asko bildu zituen; Euskal Herriak duen bibliografiarik oparoena da inondik ere. Geroztik ere agertu da aipaturiko bibliografia horien eranskinik.\n1962ean Municheko elkar hartze makurrean parte Hego Euskal Herritik parte hartu zutenen zerrenda guztietan agertzen da Jon Bilbao, baita Espainiako Zerbitzu Sekretuek zigortzeko asmoz egin zuten zerrendan ere.\n2000. urteko urtarrilean, Jon Bilbaok bere bizitzan zehar osatu zuen liburutegi aberatsa Bizkaiko Foru Aldundiaren esku utzi zuen haren oinordeko Amale Bilbaok. Euskal gaien inguruko bibliografia ofizial baten faltan, Jon Bilbaok osatu zuena inoiz egin den garrantzitsuena dela esan daiteke. Beste dokumentu garrantzitsu askorekin batera, ondare bibliografiko hori Foru Aldundiaren eskuetan jarri zuten. Jon Bilbaoren euskal gaiei buruzko bibliografia, edozein ikerketa-lanerako ezinbesteko tresna, 100 milioi pezetatan baloratu zuten, eta ikertzailea 1994an hil ondoren atzerriko hainbat unibertsitate agertu zen hori erosteko prest. Amaitu gabe zegoela eta, Amale Bilbaok nahiago izan zuen lan hori Bizkaian uztea, gorde, osatu eta ikertzaileen eskura jarriko zutela bermatu ondoren. Berrogeita hamar urteko lanaren emaitza da Jon Bilbaok egin zuen \"Eusko Bibliographia\", 300.000 erregistroz osatutako lan erraldoia.\nBibliografia.\nArtikuluak.\nHemen bakarrik gutxi batzuk jaso egingo ditugu:"}
{"id": "271436", "revid": "336", "url": "https://eu.wikipedia.org/wiki?curid=271436", "title": "Percy Bysshe Shelley", "text": "Percy Bysshe Shelley (Field Place, Sussex, Ingalaterra, 1792ko abuztuaren 4a - Livorno, Italia, 1822ko uztailaren 8a) ingeles poeta izan zen. Ingalaterrako poeta erromantiko nagusietako bat izan en.\nBiografia.\nShelley Field Placen jaio zen, 1792. urtean, Sussexko konderrian. Aita noblezia txikiko kidea zuen, eta bazituen ondasun eta lur batzuk. Etongo eskola aristokratikora bidali zuten, eta hantxe hasi zen Percy gaztea errebelatzen, eskolako giro gaiztotuan, ikasle zaharrenek gazteenei egiten zizkieten doilorkeriak zirela-eta. Hamazazpi urterekin idazten zituen, jada, eleberriak eta poemak, Argien Mendeko filosofoen aldeko sutsua zen, eta, haiek bezala, pentsamolde kristauaren kontrakoa. 1810ean Oxfordera joan zen, eta handik urtebetera eskolatik egotzi zuten, liburuxka baten kariaz, \"The Necessity of Atheism\" (\"Ateismoaren beharraz\"). Oso maitabera zen, eta prest egoten zen beti estutasunetan ikusten zituen neskei laguntzeko. Hemeretzi urterekin, bere arreben adiskide batekin ezkondu zen, Harriet Westbrookekin; 1813an alaba bat izan zuten. Garai hartan, zenbait bidaia egin zuen Irlandara, irlandar herria iraultzara eta ideia iraultzaileetara bultzatzeko, arrakasta handirik gabe, ordea. 1812an William Godwin filosofoa ezagutu zuen, Oxfordeko garaietatik miresten zuena. Gizona ez zuen espero bezalakoa aurkitu; baina haren alaba Maryz maitemindu zen, eta 1814an kontinentera ihes egin zuten biek. Ordurako, emaztearengan, Maryrengan ez bezala, ez zuen batere parekotasun intelektualik aurkitzen; Mary bera idazle bikaina zen, eta izumenezko literaturako obra inportanteenetako bat, \"Frankenstein\", idatzi zuen. Seme bat izan zuten, William. Aldi batez, Shelleyk uste izan zuen bazutela elkarrekin bizitzea emazteak, maitaleak eta hirurak. Baina Harrietek bere burua Hyde Parkeko aintzirara bota zuen (1816), eta Shelley Mary Godwinekin ezkondu zen. 1813an poema luze bat argitaratu zuen, \"Queen Mab, a Philosophical Poem\" (\"Mab erregina, filosofia poema bat\"), Godwinen filosofia arrazionalista anarkikoaren eraginpekoa eta aski heldugabea, baina oso pasarte ederrak dituena.\n1816an agertu zen Shelleyren lehen lan inportantea, \"Alastor, or the Spirit of Solitude\" (\"Alastor edo bakardadearen espiritua\"), bertso askeetan idatzitako poema, izakiarenganako maitasunez eta maitasun ezinezko batek sorturiko pesimismoaz betea.\nBeste obra bat argitaratu zuen ondoren, \"The Revolt of Islam\" (1818, \"Islamaren matxinada\"), epopeia liriko-sinboliko moduko bat, aski monotonoa. 1816an idatzi zuen bere poema ederrenetako bat, \"Mont Blanc\", poema filosofikoa, poetak izadiarekin bat eginik eta hura biziarazten duen indar misteriozko batek sentitzen duen estasi panteista gogorarazten duena, eta Rousseauren eragin nabaria duena. Heriotzaren gaineko gogoetak nagusitzen dira 1814tik 1818rako urte nahasi horietako beste poema laburragoetan.\nErbesteko obra handiak.\n1815ean poetaren aita hil zen, eta, oinordekotzari esker, bidaiatzeko eta estutasunetan zituen bere adiskide ugariei laguntzeko aukera sortu zitzaion Shelleyri. Baina berak ere kezka larriak zituen. Justiziak kendu zion lehen emaztearekin izandako haurren zaintza, besteak beste; gainera, legez kanpokotzat jotzen zuten Ingalaterran, bere adiskide Byron bezalaxe. Urte bereko martxoan, Ingalaterratik alde egin zuen, berriz ez itzultzeko. Italian bizi izan zen, Pisan gehienbat. Bizimodu ibiltari horrek, eta Maryren bigarren haurraren heriotzak, hondatu egin zuen senar-emazteen arteko harremana. Erroman, 1819an, antzinako monumentuen hondakinen edertasunean aurkitu zuen Shelleyk kontsolamendua; bereziki maite zituen Caracallaren termak, eta ordu asko eman zituen han bere drama liriko handia, \"Prometheus Unbound\" (\"Prometeo lokabea\") idazten: Prometeoren mito zaharra hartu, eta gizakiak Zeruaren kontra egindako matxinadaren zentzu filosofikoa ematen dio poetak.\nObra handinahiagoen artean, tragedia bat dago, \"The Cenci\" (1819, \"Cencitarrak\"), jokatu ez zen drama lirikoa -gaiaren gogortasun moralagatik-, \"Hellas\" (1821), Greziako independentziari buruzko beste drama lirikoa, eta lau poema, seiehuna bertsokoak. \"The Witch of Atlas\" (1820, \"Atlasko sorgina\"), fantasia delikatua da, baina zenbaitetan giza interesik gabea, emazteak seinalatu zion bezala.\n\"Epipsychidion\" (1821), egileak Pisan ikusi zuen eta bahituta zegoela uste izan zuen emakume italiar bati eskainia da, eta, sinbolo ilunetan, maitasun ideal bat islatzen du, Danteren Beatricenganakoa bezalakoa; poemaren amaiera poeta erromantikoen Arkadiaren ametsa da, zibilizazioa eta gaitza sartu ez diren Mediterraneoko uharte batean. \"Adonais\" Keatsen ohoretan idatzitako elegia ederra da, Erroman hil berria baitzen hura, tuberkulosiak jota (1821); aldi berean, Shelleyren beraren erretratua eta garaipenezko kantua da, poesiaren garaipena heriotzaren kontra; ideia bera ageri da urte bereko hitz lauzko liburuxkan, \"Defense of Poetry\" (\"Poesiaren alde\"). Azkenik, Rosseauren inspirazioaren mendean, Dantek Virgilio nola, huraxe hartu baitzuen gidari Shelleyk, \"The Triumph of Life\" (\"Bizitzaren garaipena\") poema idatzi zuen, \"terza rima\" erabiliz, obra guztietan Danterengandik hurbilena.\nPoema hori izango zen agian Shelleyren maisulana, baldin eta heriotzak eten ez balu.\n1819tik 1822rako pieza laburretan daude antologiek famatu dituzten Shelleyren poemak, \"To a Skylark\" (\"Hegazabal bati\"), adibidez, eta beste batzuk Jane Williamsek inspiratuak; Shelleyren adiskide baten laguna zen Jane, eta berriz ere, erremediorik gabe maitemindu zen. Haren senarrak, Shelleyk berak bezala, oso maite zuen itsasoa. Poetak itsasontzi bat eginarazi zuen, Ariel, eta han ematen zuen denbora, itsasoan, ametsetan, idazten. 1822ko uztailaren 2lean, Shelley eta Janeren senarra Lericin itsasoratu ziren, Livornora, adiskide baten hila joateko. Itzultzean, ekaitz batek hondoratu zituen, eta biak ito ziren. Egun batzuk geroago aurkitu zituzten hondartzan, eta Byronek antzinakoen modura erre zituen gorpuak.\nIngeles gutxik zekien orduan bere poeta handienetako bat galdu zuenik. Hamazazpi urte behar izan ziren Shelleyren obrak argitaratzeko. Hala ere, poesiaren zale sutsu zen poeta-belaunaldi gazte bat (Tennyson eta Browning, aurrena; Swinburne, Francis Thompson, James Thompson, geroago), jeinu ia ezezagun haren miresle izan zen.\nMendearen bukaerarako, Ingalaterrako poeta erromantikoetan maitatuena zen Shelley.\nYeatsek bere gidaritzat hartu zuen; baina aintza hori gehiegizkoa ere bazen, eta ondoren etorri zen belaunaldiak, Lehen Mundu Gerrakoak -neurritasunak, zenbaitetan lehortasunak, intelektualtasun isekariak erakartzen zuena-, baztertu egin zuen. T.S. Elliot bereziki gogorra izan zen Shelleyren lirikotasun sutsuari, politika utopiazaleari eta tradizio kristauari egin zion erronkarekin.\nHaren ondoren, berriz ere nabarmendu ziren Shelleyren lanaren alderdi interesgarriak, Danterekiko parekotasuna adibidez.\nIritzien gorabehera horiek harrigarriak dirudite, baina iraganeko egileen irakurketa zorrotzago bat ekarri ohi dute, eta aski ohikoak dira poeten kasuan, poeta erromantikoenean bereziki; hobeak izaten dira onarpen konbentzional bizigabeak baino; antzera gertatu da Lamartine, Victor Hugo, Schillerren lanekin.\nBeste poeta ingelesek baino nabarmenago, Keatsek ez ezik, bazuen Shelleyk haurtzaroa berpizteko eta mitoak sortzeko gai zen irudimen bat, poeta grekoen antzera.\nIzan ere, Shelleyk jatorrizko hizkuntzan irakurtzen zituen Homero, Eskilo eta Platon, eta haien zalea zen. Calderon eta Goetheren lanak itzuli zituen, eta nekerik gabe sartzen zen Danteren munduan. Irudimen aberatsegi hori, ordea, lausotasunean galtzen zen zenbaitetan. Gauzen pertzepzio zorrotz eta lasterra zuen, eta orobat, lasterra zen idazten: hutsak ez dira gutxi haren lanetan. Poemen egitura askotan ahula da, eta nabarmena da sentimentaltasunaren arriskua. Baina Shelleyrena ez da apaingarrizko poesia hutsa. Sarritan lortu zuen ikuspen-garbitasun bat eta forma soiltasun bat, ingeles kritiko batek baino gehiagok klasiko deitu duena."}
{"id": "271437", "revid": "336", "url": "https://eu.wikipedia.org/wiki?curid=271437", "title": "Margarete Buber-Neumann", "text": "Margarete Buber-Neumann, jaiotza-izenez \"Margarete Gross\" (Potsdam, Alemania, 1901eko urriaren 21a - Frankfurt, Alemania, 1989ko azaroaren 6a), alemaniar idazlea izan zen.\nBiografia.\nGazte zela, Gazte Komunistekin bat egin zuen. Alemaniako Alderdi Komunistan (KPD) sartu zen, eta Heinz Neumann agintariaren neska-lagun bihurtu zen.\n1930eko hamarraldiaren hasieran, Stalinek KPD alderdia bultzatu zuen, alderdi nazionalsozialistarekin harreman baketsuak izan zitzan; Neumann, ordea, joera horren kontrakoa zen, eta zituen karguetatik kendu, eta Moskun gelditu behar izan zuen. Ondoren, Espainiara bidali zuten.\nNaziak aginpidera iritsi zirenean, Neumann senar-emazteen bizimodua larria izan zen: Heinz Zurichen atxilotu zuten 1934. urtearen amaieran, eta ondoren, Sobiet Batasunera bidali zuten; emazteak Havren egin zuen bat senarrarekin, eta 1935ean Leningradera joan ziren.\nMoskun, bikotearen bizimodua arriskutsua zen oso. Senarra 1937an espetxeratu zuten, eta Margaretek ez zuen berriro senarra ikusi. Zalantzarik gabe, fusilatu egin zuten 1937an.\nMargarete 1938an espetxeratu zuten, eta Karagandako esparrura bidali zuten. Ondoren, Ravensbr\u00fcckeko esparru gogorrera (Alemania) bidali zuten; Milena Jesensk\u00e1 txekiar idazle eta Franz Kafkaren maitalearekin zuen adiskidetasunari esker, askatasuna lortu zuen, esparrua sobietarrek askatu baino lau egun lehenago.\n1948an kontzentrazio-esparruetan izan zuen esperientzia argitaratu zuen \"Als Gefangene bei Stalin und Hitler\" (\"Stalinen eta Hitlerren preso\") lanean. Lehenengo atala (\"Siberiara deportatua\") Frantzian argitaratu zuen, 1949an, eta bigarrena (\"Ravensbr\u00fcckera deportatua\"), 1988an.\n1986an \"Milena\" argitaratu zuen, eta arrakasta handia izan zuen Frantzian; hala ere, hainbat lan idatzi zituen, argitaratu gabe gelditu zirenak."}
{"id": "271438", "revid": "28807", "url": "https://eu.wikipedia.org/wiki?curid=271438", "title": "Margarete Gross", "text": ""}
{"id": "271439", "revid": "512", "url": "https://eu.wikipedia.org/wiki?curid=271439", "title": "Paul Theroux", "text": "Paul Theroux (Medford, Massachusetts, Ameriketako Estatu Batuak, 1941eko apirilaren 10a) bidaiaria eta ingelesezko eleberrigilea da.\nBizitza.\nIkasketak amaituta Italian eta Afrikan zehar bidaiatu zuen, eta Bake Indarren maisu gisa lan egin zuen Malawiko eskola batean, eta irakasle gisa Makerereko Unibertsitatean, Ugandan. Kampalan V. S. Naipaul ezagutu zuen, eta haren mundu-ikuspegi ezkor eta aldi berean irrigarriak arrasto handia utzi zuen Theroux gaztearengan.\n1968an, bere lehen eleberria (\"Waldo\") argitaratu ondoren, lanpostu bat lortu zuen Singapurko Unibertsitateko ingeles-sailean, eta hiru urtez izan zen han. Denboraldi horretan kontakizunak eta artikuluak argitaratu zituen, eta zenbait eleberri idatzi zituen, hala nola \"Fong eta indiarrak\" eta \"Neskak jolasean\", garrantzitsuenak aipatzearren.\n1971n \"Oihaneko maiteminduak \"Malawin bizi izandako urteetan oinarritua argitaratu eta gutxira bere emazte eta bi semeekin Dorseta joan zen, Ingalaterrara, eta han\" Saint Jack \"idatzi zuen. Gero Londresen jarri zen bizitzen, eta hamazazpi urtez geratu zen Britainia Handian. Denboraldi horretan fikziozko hamabi liburu idatzi zituen, zein baino zein arrakastatsuagoak.\nGeroztiko urteak Britainia Handiaren eta Estatu Batuen artean eman ditu. \"Nire bizitza sekretua \"eleberri autobiografikoan eman zuen urte horien berri. 1970eko eta 1980ko hamarraldietako bere eleberri onenak \"Familiaren armategia\" (1976) eta \"Mosquitos kosta \"(1981) dira. Azkeneko hori arrakasta handiz eraman zen zinemara. Azken urteetako beste eleberri aipagarria \"Millroy aztia\" (1993) da. Idatzi zituen bidaia-liburuen artean \"Trenbideko bazar handia\" (1975) eta \"Patagonia Express zaharra \"(1979) dira aipagarrienak."}
{"id": "271441", "revid": "512", "url": "https://eu.wikipedia.org/wiki?curid=271441", "title": "Maria Ivog\u00fcn", "text": "Maria Ivog\u00fcn (Budapest, Hungaria, 1891ko azaroaren 18a - Beatenberg, Suitza, 1987ko urriaren 3a) sopranoa izan zen.\nBizitza.\nJatorriz hungariarra, alemaniar hiritartasuna hartu zuen. Haren ama ere, Ida von G\u00fcnther, soprano ospetsua izan zen. 1907tik 1913ra bitartean, Vienako akademian ikasi zuen kantua. Bruno Walterrek Pucciniren \"La Boh\u00e8me\" kantatuz ezagutu zuen, eta Municheko Operara eraman zuen, 1913an; zuzendari horrek gertutik jarraitu zuen Ivog\u00fcnen karrera, eta oso sarritan izan zen bere zuzendari. Mozarten lanetan espezializatu zen, baina bere garaiko musikariak ere interesatu zitzaizkion, eta Richard Straussek bere \"Ariadne auf Naxos\" (1916) operako Zerbinetteren papera kantatzeko eskatu zion. Hasiera hartan, Erich Wolfgang Korngolden \"Der Ring des Polykrates\" (1916), Hans Pfitznerren \"Palestrina\" (1917) eta Walter Braunfelsen \"Die V\u00f6gel\" (1920) operetan parte hartu zuen, eta ganbera-kantariaren titulu gutiziatua irabazi zuen. Bere izena berehala zabaldu zen mundu osora, eta Chicagoko Operan (1921-1922), Londresko Covent Gardenen (1924), Milaneko Scalan, eta New Yorkeko Metropolitan Operan kantatu zuen. 1925ean, Bruno Walterrek, Berlineko St\u00e4dtische Operako zuzendari izendatu berri zelarik, Berlinera deitu zuen, eta han egon zen 1932ra arte. Orduan, agindu bat betez, opera betiko utzi zuen, eta, Michael Raucheisen piano-jotzailearekin ezkonduta, liederrren kantari gisa hasi zen. Bera izan zen Richard Straussen \"Schlechtes Winter\" lehen aldiz kantatu zuena. Hala ere, irakaskuntzan aritu zen gero eta gehiago: 1948tik 1950ra bitartean, Vienako Musikakademien, eta 1950etik 1958ra bitartean, Berlineko Hochschule f\u00fcr Musiken. Bere ikasleen artean, Elisabeth Schwarzkopf eta Rita Streich abeslari handiak nabarmen daitezke."}
{"id": "271442", "revid": "12788", "url": "https://eu.wikipedia.org/wiki?curid=271442", "title": "Astor Piazzola", "text": ""}
{"id": "271444", "revid": "512", "url": "https://eu.wikipedia.org/wiki?curid=271444", "title": "Darcy Ribeiro", "text": "Darcy Ribeiro (Montes Claros, Minas Gerais, 1922ko urriaren 26a - Brasilia, 1997ko otsailaren 17a) brasildar antropologo, hezle eta politikaria izan zen. Brasilgo Hezkuntza eta Kultura ministroa izan zen.\nBiografia.\nSoziologia eta politika-zientzietako ikasketak egin zituen, Sao Pauloko Unibertsitatean. 1947an Indiarren Babes Zerbitzuko ikertzaile eta etnologo gisa lanean hasi zen, eta etnologia sailaren buru izan zen, 1952tik 1956ra bitartean. 1953an Indiarraren Museoa sortu zuen. Hezkuntzaren munduan, Heziketa Ikerkuntza Zentroko eta Analfabetismoa Desagertzeko Kanpainaren Ikerkuntza Sozialen saileko zuzendari izan zen. 1961ean Hezkuntzako eta Kulturako ministro izendatu zuten, eta kargu horretatik Brasiliako Unibertsitatea sortu zuen. 1963tik 1964ra, Errepublikako lehendakaritzako Etxe Zibileko buru izan zen. Azkeneko urte horretan, gobernuaren kontra azpilanean aritu zen taldeak eskubide politikoak kendu zizkion.\nUruguaira erbesteratu zen, eta Txilen eta Perun bizi izan zen gero. Perun antropologia eskolak eman zituen, eta unibertsitateko irakaskuntza berritzen jardun zuen, gero. 1976an Brasiliako Unibertsitatean hasi zen berriro lanean, eta urrutiko hezkuntzarako oinarriak jarri zituen. Etnologo gisa, zenbait ikerketa egin zituen Brasileko indiar taldeen artean.\nBere azterketetan oinarrituta, indiarren erlijio, mitologia, hizkuntza eta kulturei buruzko liburu asko idatzi zituen: \"Proceso civilizador\" (1968, \"Zibilizatzea\"); \"Universidad necesaria\" (1969, \"Ezinbesteko unibertsitatea\"); \"Las Am\u00e9ricas y la civilizaci\u00f3n\" (1970, \"Amerikak eta zibilizazioa\"); \"Teor\u00eda de la historia de Brasil\" (1972, \"Brasileko historiaren teoria\"); eta indiar mitologiari buruzko eleberri handi bat, \"Ma\u00edra\" (1976)."}
{"id": "271445", "revid": "96586", "url": "https://eu.wikipedia.org/wiki?curid=271445", "title": "Abdel Tawab Jusef", "text": "Abdel Tawab Jusef (Alfashn, Beniswef, Egiptoko Erresuma, 1928ko urriaren 1a - Kairo, Egipto, 2015eko irailaren 28a) arabierazko eta ingelesezko idazlea da. Haur-literaturako idazle gisa nabarmendu da batez ere. Hasieratik saiatu da bereizten haur-literatura eta haurrentzat idatzitako testuak. Bere ustez haurren irudimena mugarik ez duen unibertsoa da, irudiz, pertsonaiez eta gertaerez betea, eta lagundu egin behar zaie beren unibertsoa eraikitzen, beren kasa osaturiko ikuspegien arabera eta beraiek nahi duten bezala berreraiki ez dezaten mundua.\nLiteratura-lanak idazteaz gainera, arabiar herrialdeetarako hainbat irrati eta telebistatarako lan egin du. Hainbat sari eman dizkiote, besteak beste, Nazioarteko Literatura Saria, 1991n.\nLanak.\nJusefek ehunka liburu idatzi ditu, arabieraz eta ingelesez, horien artean eleberriak, olerkiak eta antzerkiak. Bere lan nagusietako bat \"Mahomaren bizitza\" ipuin liluragarria da, zeinetan animaliek eta objektu bizigabeek kontatzen baitute igarlearen bizitza.\nArabieraz idatzitako lanetan azpimarratzekoak ditu \"Hassan eta Ihsan, Ibnen\" (1969); \"Izeba Ni'ina,\" arabieraz haurrentzat idatziriko lehenengo antzerki lana, seguruenik; \"Koloreak\", bederatzi liburuz osaturiko bilduma; \"Goazen irakurtzera\" (1999), 15 liburukiz osaturikoa, eta abar.\nIngelesezkoetan, berriz, aipagarriak dira \"Arab Pioneers and Western Scientists in a Strange Encounter\" (1984), zeinetan agertu baitzituen mende desberdinetako baina zientzia-alor bereko mendebaldeko zientzialarien eta arabiar zientzialarien arteko elkarrizketak, eta \"The Dancing Skeleton\" kontakizun laburren bilduma."}
{"id": "271446", "revid": "28807", "url": "https://eu.wikipedia.org/wiki?curid=271446", "title": "Youssef Abdeltawwab", "text": ""}
{"id": "271447", "revid": "28807", "url": "https://eu.wikipedia.org/wiki?curid=271447", "title": "Abd El Tawwab Youssef", "text": ""}
{"id": "271448", "revid": "28807", "url": "https://eu.wikipedia.org/wiki?curid=271448", "title": "Abdel-Tawwab Youssef", "text": ""}
{"id": "271449", "revid": "28807", "url": "https://eu.wikipedia.org/wiki?curid=271449", "title": "Abdel Tawab Youssef", "text": ""}
{"id": "271450", "revid": "28807", "url": "https://eu.wikipedia.org/wiki?curid=271450", "title": "Abdel-Tawab Youssef", "text": ""}
{"id": "271451", "revid": "28807", "url": "https://eu.wikipedia.org/wiki?curid=271451", "title": "Abd-El-Tawab Youssef", "text": ""}
{"id": "271452", "revid": "28807", "url": "https://eu.wikipedia.org/wiki?curid=271452", "title": "Abd El Tawab Youssef", "text": ""}
{"id": "271454", "revid": "1545", "url": "https://eu.wikipedia.org/wiki?curid=271454", "title": "Marc Girardelli", "text": "Marc Girardelli (Lustenau, Austria, -) luxenburgotar eskiatzailea da, austriarra jatorriz.\nBiografia.\nAustrian jaio zen, baina bere sorterriko teknikariekin eta federazioko kideekin izandako arazoak zirela medio, Luxenburgora aldatu behar izan zen; izan ere, Austriako teknikariek eta federazioko kideek ez zuten uste Girardellik arrakasta handiko karrera bat egin zezakeenik, eta bere gurasoak ez zeudenez ados Austriako eski-adituek beren semearen karrerari emandako norabidearekin, semea Luxenburgora bidaltzea erabaki zuten azkenean. Girardellik ezin izan zuen Neguko Olinpiar Jokoetan parte hartu ez 1980an eta ez 1984an, Luxenburgoko selekzioarekin parte hartzeko bete beharreko arau guztiak betetzen ez zituela erabaki baitzuen antolaketa-batzordeak, Austriako herritarra zelako artean. Behin Luxenburgoko herritartasuna eskuratu zuelarik, ordea, arrakasta handia lortu zuen Munduko Eski Kopan.\n1985. urtean irabazi zuen bere lehenengo titulua, eta beste lau aldiz lortu zuen Munduko Kopan txapeldun gelditzea, 1986, 1989, 1991 eta 1993ko denboraldietan. 1988ko Olinpiar Jokoetan parte hartu zuen, Calgaryn (Kanada), baina ez zuen dominarik lortu. Bai, aldiz, 1992an, Albertvillen (Frantzia): zilarrezko bi domina eskuratu zituen, eslalon erraldoian bata eta eslalon superraldoian bestea. Ez zuen halako emaitza onik lortu Lillehammerko Jokoetan (Norvegia) 1994an, ez baitzuen dominarik eskuratu. Garaipenak lortu ditu, azkenik, munduko eski-txapelketetan: 12 domina, horietako lau urrezkoak.\nGirardelli munduko eskiatzaile handienetakoa izan da, baina 1997an utzi zuen alde batera lehiaketa, belauneko hainbat zauriren ondorioz 16 ebakuntza jasan ondoren."}
{"id": "271455", "revid": "96586", "url": "https://eu.wikipedia.org/wiki?curid=271455", "title": "Hugo Banzer", "text": "Hugo Banzer Su\u00e1rez (Santa Cruz, Bolivia, 1926ko maiatzaren 10a - Santa Cruz de la Sierra, Santa Cruz, Bolivia, 2002ko maiatzaren 5a) boliviar politikari eta militarra izan zen. Boliviako Errepublikako lehendakaria izan zen 1971-1978 eta 1997-2001 bitarteetan.\nBiografia.\nHezkuntza- eta Kultura-ministroa izan zen 1964-1966 urteetan, Ren\u00e9 Barrientos jeneralaren diktaduraren garaian. 1969an Ovando lehendakariak armadaren Akademia Militarreko zuzendari izendatu zuen. 1971ko urtarrilean, bere agindupeko kadeteen buru zela, indarrez hartu zuen armadaren Estatu Nagusia, eta Juan Jos\u00e9 Torres jeneralak kargutik kendu zuen, erregimenaren kontra konspiratzea leporaturik. Hilabete batzuk Argentinan erbesteraturik egon ondoren, Boliviara itzuli zen eta 1971ko abuztuan estatu-kolpea eman zuen Torres jeneralaren gobernu populistaren kontra, MNR (Mugimendu Nazionalista Iraultzailea) eta FSB (Boliviako Falange Sozialista) lagun zituela, eta beretzat hartu zuten lehendakari-kargua. 1975ean legez kanpo utzi zituen alderdi politikoak eta erakunde sindikalak.\n1979an ADN alderdi eskuindarra sortu zuen (Ekinbide Demokratiko Nazionala), eta urte horretan bertan hirugarren tokia lortu zuen lehendakaritzarako hauteskundeetan. Handik gutxira, epaitu egin zuten konstituzioaren funtsezko arauak eta gizabanakoaren oinarrizko eskubide eta askatasunak urratzeagatik, baina 1980an barkamena eman zioten. Banzerren alderdiak botoen % 16,8 lortu zituen urte horretako hauteskundeetan, eta V\u00edctor Paz Estenssororen eta Jaime Paz Zamoraren gobernuetan esku hartu zuen. 1997an Hugo Banzerrek lehendakaritzarako hauteskundeak irabazi zituen, ADN alderdiaren buruzagi gisa botoen % 22,3 eskuraturik. 2001ean dimisioa eman zuen, osasun arazoak zirela medio, eta birikako minbiziak jota 2002ko maiatzaren 5ean hil zen."}
{"id": "271456", "revid": "28807", "url": "https://eu.wikipedia.org/wiki?curid=271456", "title": "Hugo Banzer Su\u00e1rez", "text": ""}
{"id": "271457", "revid": "1545", "url": "https://eu.wikipedia.org/wiki?curid=271457", "title": "Citro\u00ebn", "text": "Citro\u00ebn Frantziako automobil-fabrikatzailea da, PSA industria-multzoko kidea. Citro\u00ebn automobil-markaren sortzailea Andr\u00e9 Citro\u00ebn enpresa-gizona izan zen. 1919an automobiletan espezializatzea erabaki zuen, eta \"A\" modeloa sortu zuen; 1922an \"B2\" egin zuen, 10 ZP-koa.\nEnpresak, lehenengo urteetan, publizitatea izugarri erabili zuen bere etxea eta produktuak ezagutarazteko, esate baterako, Eiffel dorrean Citro\u00ebn etxearen izena eta sinboloa jarri zuen. 1925ean altzairuzko karrozeriak egiten zituen, eta produkzio-sistema berriak erabiltzen hasi zen. 1934an hamarraldi hartako modelo nagusietako bat sortu zuen, \"Citro\u00ebn 7 A Traction Avant\", 35 ZP-koa; hura izan zen aurrealdeko trakzio-ardatza erabiltzen zen lehenengo aldia. Arrakasta izugarria izan bazen ere, auto hura egiteko gastuak ere oso handiak izan ziren, eta enpresak kiebra jo zuen.\nEtxearen sortzaile izan zenak bere lantegia utzi egin behar izan zuen, eta Edouard Michelinen eskuetan gelditu zen. 1935ean \"7 UA\" kaleratu zen, diesel motorra zuen Frantziako lehenengo automobila. 1949an \"2 CV\" jarri zen salgai; oso automobil soila zen, aurretik egiten zutenaren aldean (\"DS 19\" modeloa) oso bestelakoa, azken horrek oso diseinu berritzailea baitzuen. Beste modelo aipagarriak izan ziren 1970eko hamarraldiko \"CX\" edo 1990eko hamarraldiko \"XM\". Modelo modernoen artean emaitza onenak eman dituen automobila 1986ko \"AX\" txikia izan da.\n1974an, elkartearen arazo ekonomikoak zirela eta, Peugeot etxearekin bat egin zuen, eta PSA taldea osatu zuten. Gaur egun talde horretako automobilek teknika-soluzio berritzaileak erabili ohi dituzte, eta sortu dituzten diesel motorrek ospe handia izan dute."}
{"id": "271458", "revid": "336", "url": "https://eu.wikipedia.org/wiki?curid=271458", "title": "Claude Lefort", "text": "Claude Lefort (Paris, 1924ko apirilaren 21a - Paris, 2010eko urriaren 3a) frantziar filosofoa izan zen.\nBizitza eta lanak.\nMaurice Merleau-Pontyren oinordeko izan zen, eta haren hil ondoko lanak argitaratu zituen. Bestalde, hari buruzko hainbat ikerketa egin zituen: \"Sur une colonne absente\" (1978, \"Ez dagoen zutabe batean\"). 1949an \"Socialisme ou Barbarie\" aldizkaria sortu zuen. Aldizkari horretan agertu ziren totalitarismoaren eta burokraziaren kontrako lehenengo kritikak. Hasierako oinarri marxistatik urrundu eta totalitarismoaren eta demokraziaren analisi bateratua egin zuen.\nLefortek gaur egungo historiaren gertaera handienetakotzat hartu zuen totalitarismoa. Solzhenitsinek burokraziaren gezurren kontra egindako ekintzetatik abiatuta, Lefortek desegin zituen gainetik Estatua eta gizarte zibila jartzen dituen, izu sistematikoa erabiltzen duen eta etengabe etsaiak sortzen dituen totalitarismoaren homogeneizazioaren mamuak. Ideia horiek \"Un homme en trop. R\u00e9flexions sur \u00abL'Archipel du Goulag\u00bb\" (1976, \"Gizon bat nahikoa. Goulageko uharteei buruzko gogoetak\") lanean bildu zituen. Logika totalitarioari aurre egiten diotenek, altxamenduen edo disidentziaren bidez, demokraziaren printzipioen izenean egiten dute, haren iritziz.\nBestalde, demokraziaren printzipio horiek halako eran antolatzen dute boterearen errealitatea, non ez baita inoren ardura: \"L'Invention d\u00e9mocratique\" (1981, \"Asmakizun demokratikoa\"); \"Essais sur le politique\" (1986, \"Politikari buruzko saiakerak\"). Demokraziari buruzko gogoeta horiek Makiaveloren eta \u00c9tienne de La Bo\u00e9tieren kutsua dute, Claude Leforten \"Le Travail de l'oeuvre. Machiavel\" (1972, \"Obraren lana. Machiavelli\") eta \"Le Nom d'Un\" (1976, \"Baten izena\") lanek erakusten dutenez."}
{"id": "271459", "revid": "512", "url": "https://eu.wikipedia.org/wiki?curid=271459", "title": "Luciano Sgrizzi", "text": "Luciano Sgrizzi (Bolonia, 1910eko urriaren 30a - Monte-Carlo, 1994ko irailaren 11) italiar klabe-jotzailea, pianista, musikagilea eta musikologoa izan zen.\nBiografia.\nHamabi urte zituela, pianoa ikasten hasi zen, eta Boloniako Akademia Filarmonikoan sartu zen. Bertan, organoa, harmonia eta konposizioa ikasi zuen. Berehala, Parmako Kontserbatorian hasi zen lanean, eta bertan, Luigi Ferrari-Trecateren ikasle izan zen, Parisera joan aurretik. Piano-errezitalak eman zituen Italian, eta bira bat egin zuen Latinoamerikan zehar, baina musika sortzen hasi zen, buru-belarri. Aldi berean, historia eta literatura ikasi zituen. Gerra hasi zenean, Suitzara joan zen. Musikatik aldenduta, irrati suitzar-italiarrean hasi zen saioak idazten, literatura-kronikari gisa. Hala, Luganoko irratian lanean aritu zen, 1974. urtera arte. Horrez gainera, musika-emanaldiak aurkezten zituen. Pianoa jotzen hasi zen, berriz ere, eta suitzar eta italiar musikagileen lanak jo zituen, bere lehenengo emanaldian. 1948an klabezina jotzen hasi zen, bere kabuz, eta hura bihurtu zen, berehala, bere tresna gustukoena. Diskoak grabatzen hasita, XVIII. mendeko Italiako musikara hurbildu zen. Bera izan zen Scarlattiren sonatak klabezinarekin jo zituen lehenengoetakoa. Bestalde, pianofortea ere lantzen hasi zen, eta XIX. mende hasierako musika instrumentala aztertzeari ekin zion. 1970ean begi batetik ikusmena galtzen hasi zen, baina hori ez zuen eragozpen izan aurrera jarraitzeko; aitzitik, Scarlattiren sonatak grabatu zituen osorik. Musikologiaren alorrari dagokionez, Monteverditik hasi eta Pergolesirainoko lanak aztertu zituen. Musikagile gisa, berriz, hainbat lan idatzi zituen pianorako, suiteak orkestrarako eta abar."}
{"id": "271461", "revid": "512", "url": "https://eu.wikipedia.org/wiki?curid=271461", "title": "Hugo von Hofmannsthal", "text": "Hugo von Hofmannsthal (Viena, Austria, 1874ko otsailaren 1a - Rodaun, Viena ondoan, Austria, 1929ko uztailaren 15a) austriar olerkari eta antzerki-idazlea izan zen.\nBiografia.\nZuzenbide eta literaturako ikasketak amaiturik, Rodaunen erretiratuta bizi izan zen, eta tarteka Frantziara eta Mediterraneoko herrialdeetara bidaiak egiten zituen.\nHasierako olerkiak eta drama poetikoak Vienako dekadentismoaren arauen araberakoak dira: \"Gestern\" (1891, \"Atzo\"); \"Der Tod des Tizian\" (1892, \"Tizianoren heriotza\"); \"Der Tor und der Tod\" (1893, \"Eroa eta heriotza\"). Venezia gertaleku duen \"Der Abenteurer und die S\u00e4ngerin\" (1899, \"Abenturazalea eta kantaria\") izenburuko obran, Hofmannsthalek bere gai kutuna erabili zuen: aldaketaren eta beti bat izateko premia moralaren arteko gatazka.\n1901ean poesia idazteari utzi zion, estetizismo subjektiboan ixteko arriskuari ihes egitearren. Teatro klasikoaz interesaturik, moldaerak apailatu zituen: \"Elektra\" (1904); \"\u00d6dipus und die Sphinx\" (1906, \"Edipo eta esfingea\"); \"Ariadne auf Naxos \"(1912, \"Ariadna Naxosen\"). Richard Straussek bere operetarako hartu zituen haietako batzuk.\nErdi Aroko misterioetan inspiraturiko obra bat ere badu, bereetatik ospetsuena: \"Jedermann\" (1911). Urte berean \"Der Rosenkavalier\" (\"Arrosaren zalduna\") drama musikalaren libretoa idatzi zuen, R. Straussentzat.\nCalderonen antzerkian oinarritu zen beste bi obratan: \"Das Salzburger grosse Welttheater\" (1922, \"Salzburgoko munduko antzoki handia\") eta \"Der Turm\" (1925, \"Dorrea\").\nProsaz ere badu obrarik: \"Das Erlebnis des Marschalls von Bassompierre\" (1900, \"Bassompierre mariskalaren abentura\"); \"Andreas oder die Vereinigten\" (1932, \"Andrea edo aliatuak\"), amaitu gabeko eleberria; \"Die Frau ohne Schatten\" (1916, \"Itzalik gabeko emakumea\")."}
{"id": "271462", "revid": "96586", "url": "https://eu.wikipedia.org/wiki?curid=271462", "title": "Antonio Mu\u00f1oz Molina", "text": "Antonio Mu\u00f1oz Molina (\u00dabeda, Ja\u00e9n, Espainia, 1956ko urtarrilaren 10a) gaztelaniazko idazlea da.\nBizitza.\nArtearen historia ikasi zuen Granadako Unibertsitatean eta kazetaritza Madrilgoan. Aldizkarietarako artikuluak idazten hasi zen, 1984an \"El Robins\u00f3n urbano\" (\"Hiriko Robinson\") lanean bildu zituenak. Lehenengo eleberria 1986an idatzi zuen, \"Beatus ille.\" Lan horretan berak asmatutako hiri bat agertzen da, M\u00e1gina, eta hiri bera agertuko zen hurrengo liburuetan ere. \"El invierno en Lisboa\" (1987, \"Negua Lisboan\") lanak Espainiako Kritika Saria eta Espainiako Narratiba Sari Nazionala irabazi zuen. Azken sari hori 1992an irabazi zuen berriz ere, \"El jinete polaco\" (\"Poloniar zalduna\") lanari esker. Lan horrek, bestalde, Planeta saria irabazi zuen 1991n.\nMu\u00f1oz Molinaren lanak memoriaren lurraldeetan gertatzen dira, eta Espainiako historia hurbila berritzen saiatzen da, zinema beltzaren eta polizia-eleberrien oihartzunekin; \"Beltenebros \"(1989) lana da horren adibide argia: jakin-min eta maitasunaz beteriko ekintza da, gerra ondoko Madrilen gertatzen dena. Madril behin eta berriro agertzen da Mu\u00f1oz Molinaren eleberrietan, hala nola \"Los misterios de Madrid\" (1992, \"Madrilgo misterioak\") eta \"El due\u00f1o del secreto\" (1994, \"Sekretuaren jabea\") lanetan. 1996an lan sarkastiko bat argitaratu zuen, parodiaren eta oroitzapenen artekoa, frankismoaren garaiko nahitaezko soldadutzari buruz: \"Ardor guerrero. \"1997an \"Plenilunio \"eleberria argitaratu zuen, izuaren gaiaren inguruan osatua, eta arrakasta handia izan zuena.\nMu\u00f1oz Molinaren zenbait eleberri zinemara eraman dituzte: \"El invierno en Lisboa, Beltenebros \"(Pilar Mir\u00f3), \"Plenilunio \"(Imanol Uribe).\n1995ean Espainiako Errege Akademiako kide hautatu zuten."}
{"id": "271463", "revid": "512", "url": "https://eu.wikipedia.org/wiki?curid=271463", "title": "Nagisa Oshima", "text": " japoniar zinema-zuzendaria izan zen.\nBiografia.\nZuzenbide- eta politika-ikasketak egin zituen Kiotoko Unibertsitatean. 1954an Shochiku estudioetan hasi zen lanean; han zuzendari-laguntzaile gisa jardun zuen eta zinemarako historiak eta zinema-kritikak idatzi zituen. 1959an bere lehen filma egin zuen, \"Ai to kibo no machi (Usoak saltzen dituen mutikoa)\", film berritzailea gaiz eta estiloz. 1960an \"Nihon no yoru to (Gaua eta lainoa Japonian) \"filma egin zuen Shochikuren baimenik gabe; 1960ean Japonian izandako gertakari larriak aipatzen dituen film honek iskanbila handia sortu zuen, Shochikuk debekatu zuen eta estudioaren eta zuzendariaren arteko harremanak eten ziren. Hurrengo hiru urteetan telebistarako filmak egin zituen, eta artikuluak idatzi zituen. 1965ean bere estudioa sortu zuen, Sozo-Sha, eta hainbat film egin zituen sexua eta hilketa gaitzat harturik. 1970 inguruan zinema independentearen gainbeherarekin batera Oshimak bere estudioa itxi zuen, eta zinema uztekotan ibili zen. 1976an frantses produktore baten laguntzaz eta zentsurari erronka joz bere maisulana egin zuen, \"Ai no korida (Zentzumenen inperioa)\", sexuari buruzko film gogorra, eskandalua sortu zuena eta nazioartean arrakasta handia izan zuena. Beste film batzuk: \"Amakusa Shiro Tokisada\" (1962, \"Iraultzailea\"), \"Etsuraku\" (1965, \"Haragiaren plazerrak\"), \"Hakuchu no torima\" (1966, \"Ikuspena\"), \"Kaettekita yopparai\" (1968, \"Hiru mozkorren itzulera\"), \"Shonen \"(1969, \"Mutikoa\"), \"Tokyo sengo hiwa\" (1970, \"Tokio gerraren ondoren\"), \"Ai no borei\" (1978,\" Pasioaren inperioa\"), \"Senjo no Merry Xmas, Mr. Lawrence\" (1983, \"Eguberri on, Mr. Lawrence\"), \"Max, mon amour \"(1986, \"Max, ene maitea\") eta \"Taboo\" (1999)."}
{"id": "271464", "revid": "336", "url": "https://eu.wikipedia.org/wiki?curid=271464", "title": "Corcovadoko Parke Nazionala", "text": "Corcovadoko Parke Nazionala (gaztelaniaz: \"Parque nacional Corcovado\") Costa Ricako hegoaldean, Ossako penintsulan, dagoen parke nazionala. Hedadurari dagokionez txikia bada ere (54.600 ha), Latinoamerikan babeserako helburuak ondoen bete dituen parkeetako bat izan da. Helburu horiek lortzeko garrantzi handikoa izan da bakartasuna, ez baitago lurrez bertara iristeko biderik.\nHabitat ugari daude bertan, Ozeano Bareko ertzetik hasi eta barrualdeko inguru menditsuetara. Urteko 6 m baino gehiagoko prezipitazioak izaten dira, eta baso tropikalez estalita dago, bai ordokia bai mendialdea. Baina beste ekosistema-mota batzuk ere hartzen ditu bere baitan, batez ere tropikoko mangladiak, ur gezatako urmaelak eta baso zingiratsuak.\nBioaniztasuna apartekoa da, hedadura kontuan hartuta. 500 zuhaitz-mota inguru hazten dira bertan. Europan adibidez, bertako 120 zuhaitz-mota besterik ez dago 10 milioi km2-an. Zenbait zuhaitz-motak 50 m-ko garaiera hartzen du, eta beste batzuk hortik gorakoak izaten dira, esate baterako \"Ceiba pentandra\" motakoak. Animaliei dagokienez, 367 hegazti-mota zenbatu dira, 140 ugaztun, 117 anfibio eta narrasti. Parke honek babesean ditu, besteak beste, ara purpura-kolorekoa (\"Ara macao\"). Desagertzeko zorian diren eta bertan bizi diren beste animalia-mota batzuei dagokienez, aipagarriak dira jaguarra (\"Panthera onca\"), kaiman-mota bat (\"Crocodylus acutus\") eta \"Harpia harpia\" arrano-mota. Bestalde, era askotako ornogabeak daude, intsektuak batez ere. Horien artean nabarmenenak eguneko tximeletak dira (\"Morpho\" eta \"Calligo\", adibidez). Bioaniztasun berezi horren ondorioz, Corcovadoko parke nazionala baso euritsu tropikalen ekologiari buruzko ikerketa-gune garrantzitsu bihurtu da."}
{"id": "271465", "revid": "1545", "url": "https://eu.wikipedia.org/wiki?curid=271465", "title": "Barbara Frischmuth", "text": "Barbara Frischmuth (Altausee, 1941eko uztailaren 5a) austriar idazlea da.\nTurkiera eta hungariera ikasi zituen; 1961ean Turkiara joan zen beka batekin eta handik bi urtera Hungariara. 1967. urtean Vienara aldatu zen, eta harrezkero literaturan eta itzulpengintzan dihardu. Literaturako hainbat sari eskuratu ditu eta bera da, zalantzarik gabe, Austriako idazle nagusietako bat, nagusia ez bada.\nHaur-literaturan nabarmendu da batez ere, eta hizkuntzarekin jolasteko, kontakizunak haurren ereduari jarraituz osatzeko eta idazteko trebetasun handia erakutsi du. Horrela, hizkuntza aldi berean konplexu baina garbia eta sentibera erabiltzen du bere obretan.\nFrischmuthen liburuetako gai nagusiak emakumeak bizitzan aurkitzen dituen zailtasunak eta gizartean bere askatasuna lortzeko nahia eta egiten duen ahalegina dira. Osagai kritikoak eta errealistak, alde batetik, eta osagai fantastikoak eta utopikoak, bestetik, bateratu ohi ditu. Hauek dira bere obra batzuk: \"Die Mystifikationen der Sophie Silber\" (1976, \"Sophie Silberren mistifikazioak\"), \"Amy oder Die Metamorphose \"(1978, \"Ami edo metamorfosia\") eta \"Kai und die Liebe zu den Modellen\" (1979, \"Kai eta modeloenganako maitasuna\") eleberriez osaturiko trilogia; bere obra gehienetan bezala emakumeetatik eta haurretatik beste inorengandik baino gehiago ikas daitekeela adierazten duten \"Die Ferienfamilie \"(1981, \"Oporretako familia\") eta \"Die Frau im Mond\" (1982, \"Emakumea ilargian\"); \"Mister Rosa oder Die Schwierigkeit, kein Zwerg zu sein\" (1989, \"Mister Rosa, edo nano ez izatearen eragozpena\") monodrama, gaur egungo senar-emazteen ohiko jarduera eta zereginetan gertatzen ari diren aldaketak aztergai dituena, \"Hexenherz\" (1994), \"Die Schrift des Freundes\", (1998), \"Der Sommer, in dem Anna verschwunden war\" (2004), besteak beste."}
{"id": "271466", "revid": "12788", "url": "https://eu.wikipedia.org/wiki?curid=271466", "title": "Askar Akaiev", "text": "Askar Akaievitx Akaiev (; Kyzyl-Bairak, Kirgiziako SES) 1944ko azaroaren 10a) kirgizistandar politikaria da. 1990etik 2005era Kirgizistango presidentea izan zen.\nBizitza.\nFisika-ikasketak egin eta 20 urte igaro zituen garai hartako Leningraden (gaur egungo San Petersburgo), Sobietar Errepublika Sozialisten Batasunean (SESB). 1981ean Alderdi Komunistan sartu eta 1984an SESBeko zientzia-akademiako kide bilakatu zen. 1989an Kirgizistango zientzia-akademiako lehendakari hautatu zuten.\n1990ean, Sobiet Gorenak Kirgizistango presidente izendatu zuen. 1991n, abuztuko estatu-kolpearen eta Sobietar Batasunaren desegitearen ostean, Kirgizistanen burujabetasuna deklaratu zuen. Presidente aukeratu zuten herritarrek 1991ko urrian eta aginte demokratikoa eratu zuen. Sobietar Batasuna desegitean burujabetu ziren hainbat herrialdetako buruzagi berriak komunista ohiak zirenean, Akaeiv, aldiz, Mikhail Gorbatxov berritzailearen aldekoa zen.\nHerrialdea merkatu-ekonomiarantz bideratutako estatu modernoa bilakatzen saiatu zen, eta bere diru propioa, som delakoa, lortu zuen erdialdeko Asiako lehen errepublika ere bihurtu zen. Ahalegindu zen, halaber, kirgizistandarren eta gutxiengo etniko batzuen arteko tirabirak baretzen, baina errusiar askok eta beste gutxiengo batzuek alde egin zuten Kirgizistandik 1990eko hamarkadaren hasieran. \nAkaieven eta haren aldaketa ekonomikoen aurkakoek presidentearen botereak murriztea lortu bazuten ere, erreferendumen bidez bere presidentetza berrindartu zuen, eta 1995eko hauteskundeetan alde handiarekin nagusitu zen. 1996an, Estatu Independenteen Erkidegoko (EIE) kide ziren lau herrialderen artean (Errusia, Kazakhstan, Bielorrusia eta Kirgizistan) loturak sendotzeko hitzarmena sinatu zuen herrialde horietako presidenteekin.\n2000. urteko hauteskundeak iruzurraren bitartez irabazi izana egotzi zitzaion, eta 2002tik aitzina haren kontrako protestak ugarituz joan ziren. 2005eko legebiltzarrerako bozetan semea eta alaba hautagaiak izan ziren. Hauteskunde horien ondoren, Tulipen Iraultza piztu zen eta Akaievek Errusiara ihes egin zuen."}
{"id": "271467", "revid": "28807", "url": "https://eu.wikipedia.org/wiki?curid=271467", "title": "Askar Akayev", "text": ""}
{"id": "271468", "revid": "46380", "url": "https://eu.wikipedia.org/wiki?curid=271468", "title": "F\u00e9lix Grande", "text": "F\u00e9lix Grande Lara (M\u00e9rida, Badajoz, Espainia, -Madril, ) espainiar poeta eta kritikaria izan zen. 1960ko hamarraldiko espainiar lirikaren berritzaileetako bat. Espainiako poesia sari handienak jaso ditu: Adon\u00e1is Olerki Saria (1964), Casa de las Am\u00e9ricas (1968) eta Espainiako Poesia Sari Nazionala (1978). Francisca Aguirre idazlearekin ezkondu zen.\nBizitza.\n\"Cuadernos hispanoamericanos\" aldizkariko zuzendaria izan zen 1977 arte. 1960ko hamarraldian gai sozialek kezkatuta idazten hasi baina laster poesia estetiko batera bildu ziren poeten belaunaldikoa da: Jos\u00e9 Manuel Caballero Bonald, \u00c1ngel Crespo, Jaime Gil de Biedma eta Claudio Rodr\u00edguez, besteak beste.\nArgitaratu zuen lehenengo liburuak, \"Las piedras\" (1963, \"Harriak\"), Adon\u00e1is Olerki Saria irabazi zuen 1964an. Granderen obra soziala Antonio Machadorenaren antzekoa zen estiloz, baina ukitu surrealistak zituen, eta gai abstraktuetara jo zuen berehala, eta erotismora: \"M\u00fasica amenazada\" (1966, \"Musika mehatxatua\"), \"Blanco Spirituals \"(1967). 1971n bere lan guztiak argitaratu zituen \"Biograf\u00eda\" liburuan. 1978an, Espainiako Poesia Sari Nazionala irabazi zuen \"Horacio Mart\u00ed\" obrarengatik. Gero, berriro ere, bere obra osoaren bilduma argitaratu zuen \"Poesia completa: 1958-1984\", eta 1989an, goitik behera berrikusi zuen ostera dena. 1991n \"F\u00e1bula\" (\"Alegia\") argitaratu zuen, han-hemen argitaratutako kontakizunen bilduma bat.\nKritikari gisa egindako lanen artean, aipagarriak dira \"Apuntes de poes\u00eda espa\u00f1ola de posguerra\" (1970, \"Espainiako gerraondoko poesiaren apunteak\") eta \"Federico Garc\u00eda Lorca y el flamenco\" (1929, \"Federico Garc\u00eda Lorca eta flamenkoa\"). Flamenkozale, aditu eta kritikari gisa, \"Agenda flamenca \"(1987, \"Agenda flamenkoa\") eta \"Memoria del flamenco\" (1995, \"Flamenkoaren memoria\") idatzi ditu. Narratzaile gisa aipagarriak dira \"Doscientos\" (1968), \"Par\u00e1bolas\" (1975), \"Lugar siniestro este mundo, caballeros\" (1980), \"Decepci\u00f3n\" (1994), \"El marido de Alicia\" (1995), \"Sobre el amor y la separaci\u00f3n\" (1996) eta \"La balada del abuelo palancas\" (2003). 2004. urtean Letren Sari Nazionala irabazi zuen.\nKanpo estekak.\n[[Kategoria:Badajoz probintziako jendea]]\n[[Kategoria:Gaztelaniazko idazleak]]\n[[Kategoria:Espainiako poetak]]\n[[Kategoria:XX. mendeko Espainiako idazleak]]\n[[Kategoria:XXI. mendeko Espainiako idazleak]]\n[[Kategoria:50eko Belaunaldia]]\n[[Kategoria:Madrilen hildakoak]]"}
{"id": "271470", "revid": "65203", "url": "https://eu.wikipedia.org/wiki?curid=271470", "title": "Xavier Rubert de Vent\u00f3s", "text": "Xavier Rubert de Vent\u00f3s (Bartzelona, Katalunia, 1939ko irailaren 1a - \"ibidem\", 2023ko urtarrilaren 28a) kataluniar filosofo eta politikaria izan zen.\nBiografia.\nBartzelonako Unibertsitateko estetika-irakaslea eta Unibertsitate Politeknikoko katedraduna. 1976. urtean Filosofiako Kolegioaren sorreran parte hartu zuen.\nPolitikan ere jardun du. Espainiako Alderdi Sozialistako (PSOE) diputatu izan zen lehenik (1982-1986), eta Europako Legebiltzarreko kide ondoren (1987). Bere lanei dagokienez, estetika, politika eta morala izan ditu aztergai nagusiak, eta ikuspegi kritikoa erakutsi izan du beti tradizio filosofiko ortodoxoari dagokionez. \"El arte ensimismado\" (1963) eta \"Teor\u00eda de la sensibilidad\" (1968) saiakera-liburuak argitara eman zituenez gero hasi zen ospea irabazten; izan ere, lan haiek oso harrera ona izan zuten olerkari eta intelektualen aldetik, nahiz eta Rubert de Vent\u00f3sek alde batera utzi zituen garai hartan Espainiako kulturan indarrean zeuden proposamen teorikoak, marxismoaren kutsua, Jean-Paul Sartreren eragina, estrukturalismoaren indarra, psikoanalisia eta, batez ere, \"nouvelle vague\" mugimenduaren lehenengo ezaugarriak.\nOso egile oparoa da, eta saiakera-liburuak ez ezik, aforismoak, egunkariak eta azterketa historikoak ere eman ditu argitara, adibidez \"Moral y nueva cultura\" (1971), zeinetan agertu baitzuen berak \"beste moralari\", hau da, finkatuta dagoenaz eta arrazoizkoa litzatekeenaz bestelako moralari buruzko bere ikuspegia; \"La est\u00e9tica y sus herej\u00edas\" (1974); \"De la modernidad\" (1980); \"Conocimiento, memoria, invenci\u00f3n\" (1982); \"Ensayos sobre el desorden\" (1986); \"Europa\" (1987); \"El laberinto de la hispanidad \"(Espainiako Ispilu saria, 1987) eta\" El cortesano y su fantasma\" (1991).\nKataluniako komunikabide askotan parte hartzen du, eta bere lana gaztelaniara, katalanera, ingelesera eta italierara itzulia izan da."}
{"id": "271471", "revid": "65203", "url": "https://eu.wikipedia.org/wiki?curid=271471", "title": "John Henry Coates", "text": "John Henry Coates (Possum Brush, Hego Gales Berria, Australia, 1945eko urtarrilaren 26a - Cambridge, 2022ko maiatzaren 9a) australiar matematikaria izan zen.\nBizitza.\nAustraliako Unibertsitate Nazionalean egin zituen lehenengo ikasketak; gero Parisko \u00c9cole Normale Superieuren jarraitu zituen. Doktoregoa Cambridgeko Trinity Collegen egin zuen. Ikasketak bukatuta, irakasle-laguntzaile postu bat lortu zuen Harvard Unibertsitatean (1969). 1972an Standfordera joan zen, eta han irakasle-laguntzaile aritu zen 1975ean Cambridgera itzuli zen arte. 1977an, Australiako Unibertsitate Nazionaleko irakasle hautatu zuten; hala ere, urtebete geroago Frantziara itzuli zen. 1985ean Parisko \u00c9cole Normale Superieureko matematikako zuzendari eta irakasle hautatu zuten. Urte berean, Londresko Royal Societyko kide izendatu zuten. Emmanuel Collegeko kide izateaz gainera, Cambridgeko Matematikako Sadleiriar katedra ere lortu zuen. 1991n, Cambridgeko Matematika Huts eta Estatistika Matematikako saileko zuzendari izendatu zuten.\nCoatesek ekarpenik garrantzitsuenak 1966-1967 bitartean egin zituen, funtzioen hurbilketa aljebraikoari buruz lau artikulu argitaratu baitzituen urte horietan, oso garrantzitsuak. Mahlerren zenbaki arrazionalei buruzko lanaren jarraipena (Alan Bakerrekin batera) eta K-teoriaren ikerketa ere egin zituen. Gainera, Weilen aieruaren kasu berezi batzuk frogatu zituen, eta Iwasawaren teoria landu ondoren zenbait artikulu idatzi zituen Andrew Wilesekin batera (1977-1978). Coatesen ikasle izan zen Wiles matematikariak Fermaten azken teorema frogatzea lortu zuen. 1988-1990 bitartean, Coates Londresko Elkarte Matematikoko buru izan zen; elkarte horren eskutik Senior Whitehead saria jaso zuen 1997an."}
{"id": "271472", "revid": "28807", "url": "https://eu.wikipedia.org/wiki?curid=271472", "title": "John H. Coates", "text": ""}
{"id": "271473", "revid": "46380", "url": "https://eu.wikipedia.org/wiki?curid=271473", "title": "Philippe Soupault", "text": "Philippe Soupault (Chaville, Paris, 1897ko abuztuaren 2a - Paris, 1990eko martxoaren 12a) frantses poeta eta narratzailea izan zen.\nXX. mendeko lehenengo abangoardietako kidea, eta \"Litt\u00e9rature\" aldizkariaren sortzailea (1919). Dada mugimenduaren kide izan zen (Tristan Tzarak sortua, Zurichen, 1916an); garai hartakoa du \"Rose des vents\" (1920, \"Haize-arrosa\") obra. Urte hartan bertan, Andr\u00e9 Bretonekin batera, \"Les champs magn\u00e9tiques\" (\"Eremu magnetikoak\") idatzi zuen; idazkera automatikoaren lehen saioa izan zen hura. Mugimendu surrealistaren bultzatzaileetako bat izan zen, baina 1927an aldendu zen, Breton mugimenduaren sortzailea alderdi komunistari lotu zitzaionez gero. Hala ere, bere obra mugimenduaren joeretatik aldendua zen ordurako, \"Westwego\" (1922), \"Wang-Wang\" (1924) eta \"Georgia\" (1926) obrek erakusten duten bezala. Beste zenbait poesia-lan aipagarri: \"Il y a un oc\u00e9an\" (1936, \"Ozeano bat bada\"); \"L\u00b4arme secr\u00e8te\" (1946, \"Arma sekretua\"); \"Chansons du jour et de la nuit\" (1949, \"Eguneko eta gaueko abestiak\"), eta \"Sans phrases\" (1953, \"Esaldirik gabe\"). Bere hitz lauzko produkzioa ere mugimendu surrealistari lotuta geratu zen: \"Le bon ap\u00f4tre\" (1923, \"Apostolu ona\"); \"A la d\u00e9rive\" (1924, \"Noraezean\"); \"Le n\u00e9gre\" (1927, \"Beltza\"); \"Les derni\u00e8res nuits de Paris\" (1928, \"Parisko azkeneko gauak\"). Zinemarako eta antzerkirako idatzi zuen, eta literatura- eta arte-kritikari gisa ere saiakera gogoangarriak idatzi zituen: \"Profils perdus\" (1963, \"Profil galduak\"); \"L\u00b4amiti\u00e9\" (1965, \"Adiskidetasuna\"). 1945ean, bestalde, \"Le temps des assassins. Histoire du detenu n\u00ba 1934\" (\"Hiltzaileen denbora. 1934. zenbakidun atxilotuaren historia\"), autobiografia idatzi zuen, Tunisian 1943an atxilotu zutenekoa gogoan."}
{"id": "271474", "revid": "512", "url": "https://eu.wikipedia.org/wiki?curid=271474", "title": "Ren\u00e9 Thom", "text": "Ren\u00e9 Thom (Montb\u00e9liard, Doubs, Frantzia, 1923 - 2002) matematikaria izan zen.\nHondamendien teoria garatzeagatik da ezaguna, emaitza etenak dituen ekintza etengabea matematikoki lantzen duena. Thomek lehenengo ikasketak Montb\u00e9liarden, Lyonen eta Parisen egin zituen. 1943an \u00c9cole Normale Sup\u00e9rieurren sartzea lortu zuen, eta han Henri Cartan eta Bourbaki matematikarien lana ezagutu zuen, berean eragin handia izango zuena. 1946an Estrasburgora joan zen, Henri Cartanekin lan egitera; han, beste matematikari batzuekin aritu zen, haien artean Ehresmann eta Koszulekin. Tesia, Cartanen zuzendaritzapean egin zuena, 1951an aurkeztu zuen Parisen.\n1951an beka batekin joan zen Estatu Batuetara, eta han Einstein, Weyl, Steenrod, Calabi eta Kodairaren eraginpean jardun zen lanean. Frantziara itzulita, Grenoblen eta Estrasburgon aritu zen irakasle, eta 1964an Bures-sur-Yvetteko Zientzia Ikasketako Institutuan lanean hasi zen. Hondamendiaren teoriak aplikazio asko ditu fisikan, biologian eta giza zientzietan. \"Structural Stability and Morphogenesis\" (1972, \"Egonkortasun eta morfogenesi estrukturala\") liburuan aurkeztu zuen, lehenengo aldiz, teoria hori, eta geroztik, matematikari askok garatu dute. Bestalde, Thomek beste arlo asko landu zituen: topologia (ezaugarri-klaseak bereziki), kobordismo deritzan teoria, eta Thomen zeharkakotasunaren teorema. Lan horiei esker, Fields domina jaso zuen 1958an. Gainera, Ville de Parisko Sari Zientifiko Handia jaso zuen 1974an, eta Londresko Matematika Elkarteko ohorezko kide egin zuten 1990ean. Euskal Herriko Unibertsitateak honoris causa doktore izendatu zuen 1995ean."}
{"id": "271475", "revid": "512", "url": "https://eu.wikipedia.org/wiki?curid=271475", "title": "Luis Garc\u00eda Montero", "text": "Luis Garc\u00eda Montero (Granada, 1958ko abenduaren 4a) andaluziar olerkigilea da. Filologiako lizentziaduna da; irakasle gisa lan egin du, eta horretan dihardu gaur egun ere, Granadako Unibertsitatean. Lan didaktikoez gainera, lan kritiko zabala eta literaturaren inguruko saiakera bikainak idatzi ditu, besteak beste, \"El teatro medieval. Pol\u00e9mica de una inexistencia\" (1984, \"Erdi Aroko antzerkigintza. Existitzen ez den zerbaiten eztabaida\"), \"La norma y los estilos en la poes\u00eda de Rafael Alberti\" (1986, \"Araua eta estiloak Rafael Albertiren poesian\"), \"Poes\u00eda, cuartel de invierno\" (1987, \"Poesia, neguko kuartela\"), \"\u00bfPor qu\u00e9 no es \u00fatil la literatura?\" (1994, \"Zergatik ez da erabilgarria literatura?\"), azken hau Antonio Mu\u00f1oz Molina idazlearekin batera. Luis Garc\u00eda Monteroren obrek antzerki edo eleberri baten tankerako egitura dute, eta pertsonaia protagonista batek bere historia bizi ala kontatzen du memoriaren bidez, oroitzapenaren bidez, grinaren bidez. Bere olerkiak \"esperientziaren poesia\" delako higikundearen baitan sailkatzen dira, eta oreka bilatzen dute fantasiaren eta egunerokotasunaren artean. Jaso dituen sarien artean Federico Garc\u00eda Lorca Saria, Loewe Saria (1980), Adon\u00e1is Olerki Saria (1983), Espainiako Poesia Sari Nazionala (1995) eta Espainiako Kritika Saria (2003) dira aipagarriak."}
{"id": "271477", "revid": "512", "url": "https://eu.wikipedia.org/wiki?curid=271477", "title": "Berthold Lubetkin", "text": "Berthold Lubetkin (Tbilisi, 1901eko abenduaren 14a - 1990eko urriaren 23a) ingeles arkitektoa izan zen, sortzez georgiarra.\nBritainia Handiko mugimendu modernoaren arkitekto nagusitzat hartzen da, nahiz eta eraikuntza gutxi batzuk besterik ez zituen egin; horien artean, Londresko zooko pinguinoen igerilekuak (1934), indar sinboliko handia dute gaur egun, oraindik. Bere familiak ehundegiak zituen Errusian, eta hainbat urte egin zituen herrialde hartan. San Petersburgoko eta Moskuko lizeoetan ikasi zuen. Handik Berlina joan zen, eta ondoren, Parisa; Jean Ginsbergekin batera, hormigoi armatuzko etxe bat eraiki zuen, Parisko Versailles etorbidean. Garai horretan, Sobietar Batasuneko arkitektura-lehiaketetan parte hartu zuen. 1931n, Londresa joan zen bizitzera, eta han, Britainia Handiko alderdi komunistaren hurbileko Arkitekto eta Teknikarien Erakundean sartu zen, eta Tecton lantegia sortu zuen. 1932. urtetik aurrera, Tectonek hainbat erakin egin zituen Londresko zoorako. Etxebizitzak ere egin zituen. Lubetkinen bi eraikuntza izan ziren Britainia Handian funtzionalismoa indartu zutenak: 1934tik 1935era bitartean, Londresen berrogeita hemeretzi apartamentu egin zituen, Highpoint One eraikinean, Zigmund Gestetener industriarentzat; handik bi urtera, Highpoint Two eraikina osatu zen (1936-1938). Tecton elkartetik kanpo hiru urtez aritu zen Lubetkin, Peterlee hiriaren (Durham konderrian) plan orokorrean. Baina burokrazia arazoak izan zituen, eta lana bere horretan utzi behar izan zuen. Aldi batez ez zituen proiektu handietako enkarguak izan, kritika txarrak zirela-eta. Hala, animaliekin bizitzea erabaki zuen, eta hogei urte eman zituen zerriak hazten."}
{"id": "271478", "revid": "96586", "url": "https://eu.wikipedia.org/wiki?curid=271478", "title": "Luis Goytisolo", "text": "Luis Goytisolo (Bartzelona, 1935ko martxoaren 17a - ) espainiar idazlea da. 2013an Espainiako Letren Sari Nazionala jaso zuen.\nBiografia.\nIdazle-familia bateko azken semea da, Jos\u00e9 Agust\u00edn eta Juanen anaia. Hamaika urterekin hasi zen idazten, eta bi eleberri idatzi zituen. Handik aurrera bere osaba Luisek hautatu zizkion irakurgaiak, eta Estatu Batuetako narratibaren zaletasuna txertatu zion. Zuzenbide-ikasketak egin zituen.\nHaren lehenengo obrak errealismo sozial nabarikoak dira, baina gero literatura-gertaerari berari buruzko hausnarketak egin zituen. 1958an, Biblioteca Breve saria irabazi zuen \"Las afueras\" (\"Aldiriak\") eleberriarengatik. Gero, \"Las mismas palabras\" (1963, \"Hitz berberak\") argitaratu zuen. 1963an, lau liburuz osatutako sail baten lehena idazten hasi zen. Hamazazpi urteko lana izan zen tetralogia hura: \"Recuento\" (1974, \"Zenbatzea\"), \"Los verdes de mayo hasta el mar\" (1976, \"Maiatzetik itsasora bitarteko berdeak\"), \"La c\u00f3lera de Aquiles\" (1977, \"Akilesen haserrea\") eta \"Teor\u00eda del conocimiento\" (1981, \"Jakitatearen teoria\"). 1984an, \"Estela de fuego que se aleja\" \"(Urrunduz doan suzko lorratza)\" argitaratu zuen, Espainiako Kritika Sariaren irabazlea.\nBeste lan batzuk \"Investigaciones y conjeturas de Claudio Mendoza\" (1985, \"Claudio Mendozaren ikerkuntzak eta aieruak\"), \"La paradoja del ave migratoria\" (1987, \"Hegazti migratzailearen paradoxa\") eta \"Estatua con palomas\" (1992, \"Estatua usoekin\") dira. Azken eleberri horrek 1993ko Espainiako Narratiba Sari Nazionala irabazi zuen. 1997an, \"Placer licuante\" (\"Plazer urtzailea\") eleberria argitaratu zuen, harrigarrizko sexu-pasarte gordinez hornitua. 1999an, \"Escalera hacia el cielo\" (\"Zerurako zurubia\") aurkeztu zuen, komedietako nahaste-borraste eta gaizki-ulertuez beteriko eleberria. 1994. urteaz geroztik, Real Academia Espa\u00f1olako kide da. El Pa\u00eds egunkariko kolaboratzailea da."}
{"id": "271479", "revid": "46380", "url": "https://eu.wikipedia.org/wiki?curid=271479", "title": "Andr\u00e9 Chastel", "text": "Andr\u00e9 Chastel (Paris, Frantzia, 1912ko azaroaren 15a - Neuilly-sur-Seine, Frantzia, 1990eko uztailaren 18a) idazle eta historialari frantsesa izan zen.\nBiografia.\nItaliako XV. eta XVI. mendeak aztertu zituen, batez ere. Haren lana garrantzi handikoa izan da artearen historian, batez ere, \"Art et humanisme \u00e0 Florence au temps de Laurent le Magnifique\" (1959, \"Artea eta humanismoa Florentzian Lorenzo Handiaren garaian\") doktoretza-tesia. Artearen soziologiaren lan handi horretan, nabarmen uzten du Chastelek Quattrocento amaieran arteak kulturan izan zuen garrantzia. \"Le Grand Atelier\" (\"Lantegi Handia\") eta \"Renaissance m\u00e9ridionale\" (1965, \"Hegoaldeko Errenazimentua\"), \"La Crise de la Renaissance\" (1968, \"Errenazimentuaren krisia\") eta \"Le Mythe de la Renaissance\" (1969, \"Errenazimentuaren mitoa\") lanetan, gai orokor baten analisia egin zuen, segida baten bidez. 1956an, \"L\u00b4Art italien\" (\"Italiar artea\") argitaratu zuen, bizitza artistikoaren alderdi guztiak eta lanen prozesua azaltzen dituena.\n1978. urtean \"Fables, formes, figures\" (\"Fabulak, formak, figurak\") artikulu-bilduma argitaratu zuen. 1975ean, Arte Ederretako Akademiako kide, eta 1980an Vicenzako Andrea Palladio Nazioarteko Arkitektura Zentroko lehendakari izan zen. Irakasle aritu zen, besteak beste, Sorbonan (1955-1970) eta Frantziako Eskolan (1970-1984). Horrez gainera, Chastel beti egon zen arkitektura- eta hirigintza-arazoekin arduratuta: Les Halles Parisko auzoko berrikuntza-lanetan talde bat osatu zuen, ikerketa bat egiteko, eta Chastel talde horretako koordinatzaile izan zen, hamar urtez. Hil ondoren argitaratu zen Chastelen \"Histoire g\u00e9n\u00e9rale de l\u00b4art fran\u00e7ais des origines au XIXe\u00a0si\u00e8cle\" (1993, \"Frantziako artearen historia orokorra hasieratik XIX. mendera arte\") lana."}
{"id": "271480", "revid": "46380", "url": "https://eu.wikipedia.org/wiki?curid=271480", "title": "Fernando Claud\u00edn", "text": "Fernando Claud\u00edn (Madril, Espainia, 1915eko abuztuaren 21a - 1990eko maiatzaren 16a) espainiar politikari, historialari eta saiakera-idazlea izan zen.\nBiografia.\nArkitektura-ikasle zela, Juventudes Comunistas taldean sartu zen, 1933an, eta Gerra Zibilaren garaian, Juventudes Socialistasekin elkartzeko prozesuan parte hartu zuen. Gerra amaitzean, 1939an, atzerriratu, eta Latinoamerikako zenbait herrialdetan jarri zen bizitzen. Europara itzuli zenean, Praga, Mosku eta Parisen ere bizi izan zen.\nEspainiako Alderdi Komunistako maila gorenetara iritsi zen. Hala ere, Santiago Carrillo idazkari nagusiarekin ezadostasunak izan zituen: batetik, Sobietar Batasunak komunismoaren garapena eragozten zuela uste zuen, eta bestetik, Espainian frankismoa bukatutakoan zer gertatuko zen aurreikusten hasi zen. Horregatik, eta Nazioarteko Mugimendu Komunistarako deszentralizazioa eskatzeagatik, \u00abeurokomunismoaren\u00bb bultzatzaile nagusietako bat izan zela esan daiteke. Korronte horri lotuko zitzaizkion, geroago, Carrillo eta Espainiako Alderdi Komunista.\nHala ere, 1965ean alderditik bota zuten. Parisen kokatu, eta bertan Ruedo Ib\u00e9rico argitaletxea sendotzen lagundu zuen, joera kritiko eta akrata zuena, eta 1960ko hamarraldian antifrankisten erreferentzia-gune izan zena. 1975ean Espainiara itzuli, eta Alderdi Sozialistan sartu zen; Pablo Iglesias Fundazioko zuzendari ere izendatu zuten.\nLanak.\nClaud\u00ednen obren artean nabarmentzen direnak Espainiak sozialismorako hartutako bideaz, komunismoaren krisialdiaz, eurokomunismoaz, 1848ko Iraultzaz eta Santiago Carrillori buruzkoak dira. Aldizkari eta egunkarietarako ere idatzi zuen, \"Cuadernos de Ruedo Ib\u00e9rico\" eta \"El Pa\u00eds\"en, besteak beste."}
{"id": "271482", "revid": "1545", "url": "https://eu.wikipedia.org/wiki?curid=271482", "title": "\u00c9ric Rohmer", "text": "\u00c9ric Rohmer \u2014jaiotza-izena: Jean-Marie Maurice Sch\u00e9rer\u2014 (Tulle, Frantzia, 1920ko martxoaren 21a - Paris, Frantzia, 2010eko urtarrilaren 11) zinemagile, idazle, kazetari eta kritikaria izan zen.\nRohmer izan zen Nouvelle Vague mugimenduaren azken zuzendaria Munduko Bigarren Gerraren ondoren. \"Cahiers du cin\u00e9ma\" agerkariaren arduraduna izan zen 1957tik 1963ra, bere lankide gehienek (Jean-Luc Godard eta Fran\u00e7ois Truffaut tartean) trantsizioa egiten zuten bitartean film kritikariak izatetik zinemagileak izatera, nazioartean arreta bereganatuz.\nOspea mundu mailan lortu zuen Oscar Sarietarako izendatuta izan zenean 1969an \"Ma nuit chez Maud\" pelikularekin. Bi urte geroago Donostiako Zinemaldian sari nagusia eskuratu zuen \"Le Genou de Claire\"-rekin eta Veneziako Mostran 1986an \"Le rayon vert\"-ekin .\nBere heriotzaren ostean 2010ean, \"The Daily Telegraph\" egunkariko hil-mezuan deskribatu zuten \"Frantziako Uhin Berriaren zinemagilerik iraunkorren\" moduan, baita bere azken urteetan \"oraindik publikoak ikusi nahi zituzten pelikulak egiteagatik\" nabarmendu ere.\nIbilbidea.\nZinema-irakaslea izan zen, eta zinema-kritikak idatzi zituen \"Gazette du Cin\u00e9ma\" eta \"Cahiers du Cin\u00e9ma \"aldizkarietan; 1957an Alfred Hitchcocki buruzko liburu bat idatzi zuen Claude Chabrolekin batera. \"Nouvelle Vague\" mugimenduko kidea izan zen. Hasieran film laburrak egin zituen; 1959an lehen film luzea egin zuen, \"Le signe du lion\" \"(Lehoiaren zeinua)\". Telebistarako film pedagogikoak ere egin zituen.\nRohmerren filmografiak bi sail nabarmen ditu; \"Contes moraux (Ipuin moralak)\" da lehena, zazpi filmetan gizon baten eta bi emakumeren historia umore handiz eta antzezle ezezagunekin, komedia moduan kontatzen duena: \"La collectionneuse\" (1967, \"Bildumagilea\"), \"Ma nuit chez Maud\" (1969, \"Mauderenean pasa nuen gaua\"), \"Le genou de Claire\" (1970, \"Claireren belauna\"). Gero bi eleberri klasiko egokitu zituen: \"La marquise d\u00b4O\" (1976, \"O-ko markesa\") eta \"Perceval, le gallois\" (1978, \"Perceval, galiarra\").\n1980tik aurrera \"Com\u00e9dies et Proverbes\" saila \"(Komediak eta esaera zaharrak)\" egin zuen; egunoroko pasadizoak kontatzen dituzten filmak, hizketen bat-batekotasuna, kronika kutsua eta umorea ezaugarri dutenak eta antzezle ezezagunekin eginak: \"La femme de l\u00b4aviateur\" (1981, \"Abiadorearen emaztea\"), \"Le beau mariage\" (1982,\" Ezkontza ederra\"), \"Le rayon vert\" (1986, \"Izpi berdea\").\n1990ean beste sail bat hasi zuen, \"Contes des quatre saisons (Lau urtaroetako ipuinak)\": \"Conte de printemps\" (1990, \"Udaberriko ipuina\") eta \"Conte d\u00b4hiver\" (1991, \"Neguko ipuina\").\n\"Les Amours d'Astr\u00e9e et C\u00e9ladon\" (2007) du azken filma."}
{"id": "271483", "revid": "119347", "url": "https://eu.wikipedia.org/wiki?curid=271483", "title": "Miguel R\u00edos", "text": "Miguel R\u00edos Campa\u00f1a, ezagunagoa Miguel R\u00edos izen-deiturez (Granada, Espainia,\n) musikaria da, askoren ustetan Espainiako rock-musikaren historiako abeslari handienetako bat. Bere karrerak hiru hamarraldi hartzen ditu.\nBiografia.\n1962an egin zuen debuta, \"El Rey del Twist\" kantuarekin, baina sarritan Filippo Carlettirena bezalako orkestrekin jotzen zuen, edo bere belaunaldiko Los Rel\u00e1mpagos, Los Sonors taldeekin kantatzen zuen. Bruno Lomasekin batera, Espainian rock-musika sartu zuenetako bat izan zen. Hiru urtean hemezortzi disko grabatu zituen, \"Oh, Mi Se\u00f1or\" arrakastatsua, besteak beste. Balada gisako beste kantu batzuekin ere (\"El R\u00edo\", \"Vuelvo a Granada\", etab.) arrakasta handia izan zuen eta bere musikaren ohiko entzuleria zabaltzen lagundu zioten. 1970ean \"Despierta\" diskoa argitaratu zuen, eta diskoko kantuetako bat, \"Himno a la Alegr\u00eda\", Estatu Batuetako musika-zerrendako aurreneko tokietara iritsi zen. 1972an, \"De rock y amor \"izenburupean, ikus-entzunezko ikuskizun bihurtutako hiru kontzertu handi eskaini zituen, bai eta grabatu ere. Ia bost urteko isilaldi luze baten ondoren, \"Al \u00c1ndalus\" diskoaren argitalpenarekin arrakasta handia izan zuen berriro, eta urrezko bigarren aro bat hasi zuen, hurrengo diskoek berretsia:\" Los viejos rockeros nunca mueren \"(1979), \"Rocanrol Bumerang\" (1980). 1982an \"Rock and R\u00edos \"arrakastatsua argitaratu zuen, eta Espainian inoiz egin den bira handienetako bat egiteko baliatu zuen. 1992an bere karrera luzeko kantu onenen bilduma kaleratu zuen: \"As\u00ed que pasen treinta a\u00f1os\". Beste lan aipagarri batzuk: \"La huerta at\u00f3mica\";\" El rock de una noche de verano\"; \"La encrucijada\"; \"Rock en el ruedo\". 90 hamarkadan eta mende berrian disko eta bira ugari egin zituen, eta 2010. urtean, \"Bye, bye R\u00edos\" izeneko birarekin erretiratu zen. "}
{"id": "271484", "revid": "512", "url": "https://eu.wikipedia.org/wiki?curid=271484", "title": "Yaacov Agam", "text": "Yaacov Agam (; Rishon LeZion, Palestina, 1928ko maiatzaren 11) israeldar artista bat da. Arte zinetikoaren aitzindaria. Material berriak ikertu ditu ikuspuntuaren arabera aldatuz doazen obrak sortu eta ikuslea esploratzera gonbidatzeko.\nBere lanak lotura handia du erlijio juduarekin. Bere hasierako obra estatikoari, zenbat eta ikuslea artelanaren inguruan gehiago mugitu, orduan eta etekin handiagoa ateratzen zaio. Obra hauek haizemaile baten eran tolesturiko pantailez osaturik egon ohi dira, eta elementu bakoitzak hurrengoarekin lotzen den diseinu abstraktu bat du. Pantailaren atzean dauden elementuak zulo eta zirrituetan zehar ikus daitezke soilik, eta beraz, koloreak eta formak etengabe aldatzen dira ikuslea tokiz aldatu ahala. Horrelakoak dira, esate baterako, \"Tefila \"(1966) eta \"Galim\" (1972).\nNabarmentzekoak dira Agamen altzairu herdoilgaitzezko eskulturak ere. \"Bihotz taupakaria\" kurba leunez osatutako multzoa da; \"Mila ateak\" (1972), Israelgo lehendakaritzaren egoitza aurrean dago, Jerusalemen, eta etengabe aldatzen diren errainu angeluzuzenak eratzen ditu. Naturaltasunaren bila, Agamek espresio-bide asko erabili ditu, soinua, argia eta ura, esate baterako. Elementu horiek erabili zituen D\u00e9fensen (Parisen) egin zuen soinuzko iturrian (1976). Agamek, obraren garrantziagatik eta nazioartean duen ospeagatik, obra publiko ugari egiteko enkargua jaso du, besteak beste, Jerusalemgo Kongresuen Zentroko sabaiko pintura edota New Yorkeko Juilliard musika eskolaren aurrean dagoen eskultura. Juduen tradizioko ikur abstraktuak testuinguru esperimental eta berritzailean erabiltzean datza, neurri handi batean, Agamen obraren xarma."}
{"id": "271486", "revid": "512", "url": "https://eu.wikipedia.org/wiki?curid=271486", "title": "David Crighton", "text": "David George Crighton (Llandudno, Gales, 1942ko azaroaren 15a - Cambridge, Ingalaterra, 2000ko apirilaren 12a) galestar matematikaria izan zen.\nBiografia.\nCambridgeko St John's Collegen sartu zen, 1961ean. Ikasketak 1964an bukatu zituen, eta Woolwich Polytechnicean eskolak ematen hasi zen. John Fowcs Williams matematikaria ezagutu zuenean, lana utzi eta ikerlanean hasi zen harekin, Londresko Imperial Collegen. Williamsen laguntzaile izateaz gainera, doktorego-ikasketak ere egin zituen urte horietan. Hala, 1969an bukatu zuen doktoregoa, eta Imperial Collegen gelditu zen, bost urte geroago Cambridgeko Unibertsitateko Ingeniaritza Saileko ikerketa-laguntzaile izendatu zuten arte.\nCrightonen lehenengo artikulua, \"Radiation from turbulence near a composite flexible boundary\", 1970ean argitaratu zen, Londresko Errege Elkartearen \"Proceedings\" aldizkarian. Artikulu horretan, bi plano erdi infinitu malguk sortutako gainazal eten batetik jariakin zurrunbilotsu bat igarotzen denean sortzen diren soinu-uhinak aztertu zituen, eta, eredu matematiko bat emanez, arazoa bi ekuazio ebaztera murriztu zuen. Nahiz eta 1974an Cambridgeko Ingeniaritza Sailerako hautatu, ez zuen postu hura onartu, Leedseko Unibertsitateko Matematika Aplikatuetako katedra lortu baitzuen.\n1986an Batchelorrek Cambridgen utzitako matematika aplikatuetako irakasle postua bete zuen. Urte horietan St John's Collegeko kide hautatu zuten, eta 1991n Cambridgeko Matematika Aplikatu eta Fisika Teorikoko Saileko buru ere izendatu zuten. 1993an Errege Elkarteko kide egin zuten. Crightonek matematika aplikatuen arloa landu zuen gehienbat; bereziki, hegazkinen soinuaren kontrolean erabili zituen bere ideia matematikoak."}
{"id": "271487", "revid": "105290", "url": "https://eu.wikipedia.org/wiki?curid=271487", "title": "Hainauteko Konderria", "text": "Hainauteko Konderria (, ) Frantziaren eta Belgikaren arteko mugaren bi aldeetara dagoen antzinako lurraldea da. Sambre eta Eskalda ibaiak igarotzen dira Hainautetik. Hainetik, Eskaldaren ibaiadarretik, datorkio izena.\nHistoria.\nIX. mendean Hainaut konderri gisa antolatu zen. XI. mendean Flandriari loturik egon zenez, gatazka-iturri bilakatu zen, harik eta Luis IX.a Frantziakoaren bitartekotzari esker Hainaut Avesnes etxeak eta Flandria Dampierretarrek eskuperatu zuten arte (1246). Habsburgotarrek hartu zuten 1482an, eta Filipe II.ak Espainiako koroarentzat hartu zuen 1556an. Pirinioetako Itunak (1659) eta Nimegakoak (1678) Frantziaren esku utzi zuten Hainauteko hegoaldea. Austriaren mende gelditu zen partea, 1814an Herbehereen mende gelditu zen, eta 1830ean Belgikako probintzia bat osatu zuen.\nBelgikako Hainaut.\nHainauteko probintzia () Belgika hegoaldeko probintzia da. 3.790 km2 ditu eta 1.282.000 biztanle (1985). Hizkuntza: frantsesa. Hiriburua: Mons. Flandriako zabalditik Ardenetako goi-ordokiraino hedatzen da Hainaut, Escaut eta Dendre ibaien artean. Laborantza intentsiboa da nagusi, Ardenetako aldean izan ezik: lihoa, tabakoa, azukre-erremolatxa. Abere-hazkuntza: behiak, zaldiak, zerriak. Oihalgintza. Siderurgia. Harri-ikatzaren ustiaketaren krisiak industria-motak ugaritzea ekarri du: aluminioaren metalurgia, industria kimikoak, material elektrikoa, beiragintza, zeramika.\nFrantziako Hainaut.\nGoi-ordokiez eta haranez osatua da. Nekazaritza-lurrak badira ere, industriak ere garrantzi handia du: harri-ikatza, siderurgia, metalurgia, oihalgintza, kimika-industriak. Hiri nagusiak: Valenciennes eta Maubeuge."}
{"id": "271488", "revid": "6327", "url": "https://eu.wikipedia.org/wiki?curid=271488", "title": "Henao", "text": ""}
{"id": "271489", "revid": "95298", "url": "https://eu.wikipedia.org/wiki?curid=271489", "title": "Hainaut", "text": "Hainaut izan daiteke:"}
{"id": "271490", "revid": "58701", "url": "https://eu.wikipedia.org/wiki?curid=271490", "title": "Rosa Montero", "text": "Rosa Montero Gayo (Madril, 1951ko urtarrilaren 3a) espainiar idazlea da.\nBizitza.\nBanderillero eta etxekoandre baten alaba, Montero, Madrilgo Cuatro Caminos auzoan jaio zen. Jasandako tuberkulosiaren ondorioz, bost eta bederatzi urte artean zituelarik, etxean egon behar izan zuen, eta denbora luzez irakurtzen eta idazten hasi zen. Ondoren, Madrilgo Beatriz Galindo Institutuan ikasi zuen eta 17 urte zituela, Madrilgo Filosofia eta Letren Fakultateko ikasketak hasi zituen. Hurrengo urtean, Kazetaritza Eskolan sartu zen eta unibertsitate urte haietan zehar antzerki talde independienteetan hartu zuen parte.\nLanbidea eta idazle ibilbidea.\nLanbidez kazetaria da, eta lanbide horretan lan egin du hainbat komunikabidetan, Antena 3 irratian eta El Pa\u00eds egunkarian besteak beste. 1976tik aurrera El Pa\u00edsentzat egin du lan, eta 1978an \"Manuel del Arco\" saria jaso zuen lehenengo emakumea izan zen, bere kazetaritza lanagatik. 1980an egunkari honetako gehigarri kulturalaren erredakzio buru izendatu zuten. Besteak beste, 1980an Kazetaritza Sari Nazionala irabazi zuen.\n\"Cr\u00f3nica del desamor\", bere lehen eleberria 1979an argitaratu zuen eta honen ondotik beste hainbat idatzi ditu, hala nola, \"La funci\u00f3n Delta\" (1981), \"Te tratar\u00e9 como a una reina\" (1984), \"Amado amo\" (1988), \"La hija del can\u00edbal\" (1997) eta beste.\nBeste genero batzuk ere landu ditu, hala nola saiakera, biografia eta kazetaritza-artikuluak. Lan horien artean aipatzekoak dira: \"Cinco a\u00f1os de pa\u00eds\" (1982), \"La vida desnuda\" (1994), \"Entrevistas\" (1996) eta \"Historia de mujeres\" (1997).\nHorrez gainera, hainbat kontakizun labur idatzi ditu, \"Relatos urbanos\" liburuan bilduak. Haur-eta gazte literaturan ere jardun du, \"El nido de los sue\u00f1os\" (1991), \"Las barbaridades de B\u00e1rbara\" (1997) eta \"El viaje fant\u00e1stico de B\u00e1rbara\" (1997) idatziz.\n1997an \"Eleberriaren Udaberri saria\" irabazi zuen \"La hija del Can\u00edbal\" lanagatik, gaztarotik heldutasunerako aldaketa nola gertatzen den aztertzen duena. 1998koa da \"Amantes y enemigos\" kontakizunez osatutako lana, gizonen eta emakumeen arteko harremanen zailtasunak aztertzen dituena. Sari ugari lortu ditu: \"La loca de la casa\" liburuarekin \"Qu\u00e9 Leer saria\" (2003) eta \"Grinzane Cavour saria\" Italian (2004); \"Historia del Rey Transparente\" eleberriarekin \"Qu\u00e9 Leer\" (2005) eta \"Mandarache saria\" (2007). 2010. urtean, Puerto Ricoko unibertsitatean \"Honoris Causa doktore\" izendatu zuten.\n2017an Espainiako Letren Sari Nazionala irabazi zuen bere lan osoarengatik.\nMonteroren obra hogei hizkuntzatara itzulita dago.\nSariak.\nJaso dituen sari aipagarrienetako batzuk:"}
{"id": "271491", "revid": "512", "url": "https://eu.wikipedia.org/wiki?curid=271491", "title": "Kenny Clarke", "text": "Kenny Clarke (Pittsburgh, 1914ko urtarrilaren 2a - Montreuil-sous-Bois, 1985eko urtarrilaren 26a) estatubatuar perkusionista izan zen.\nGurasoak musikagileak zituen, eta zeinek bere musika-tresna erakutsi zion, amak pianoa eta aitak tronboia. Clarkek, bestalde, bibrafonoa eta musikaren teoria ikasi zituen. Dantzak, desfileak, fanfarreak, orkestrak... alde guztietan jotzen zuen. Leroy Bradleyrekin egin zuen Clarkek benetako debuta, eta bost urte egin zituzten elkarrekin. 1935ean Roy Eldridgekin batera aritu zen. Ondoren, \"Saint Louiseko Jeter-Pillars Orchestra\"n aritu zen, eta New Yorken, Edgar Hayesekin, lehenengo diskoa grabatu zuen. Apollo Theaterrek bateria-jotzaile gisa hartu zuen. 1937an Finlandian eta Suedian barrena egin zuen itzuli bat. Zortzi hilabetez Claude Hopkinsekin eta Louis Armstrongekin batera jo zuen. Benny Carterren taldean (1941-1942), Red Allenen taldean eta Coleman Hawkinsenean parte hartu zuen. Baina 52. kaleko tabernetan egin zen ospetsu, batez ere. 1946an Dizzy Gillespie eta bere orkestrarekin aritu zen, baina handik zortzi hilabetera taldea utzi, eta Tadd Dameronekin elkartu zen. Europan bira bat egin zuen, eta Parisen talde frantses eta amerikarrekin aritu zen. Estatu Batuetara itzuli zenean, Tadd Dameronekin aritu zen Royal Roosten. 1952an Milt Jackson, Ray Brown eta John Lewisekin \"Modern Jazz Quartet\" sortu zuen, eta 1955. urtera arte aritu zen bertan. Garai horretan Frantziara joan zen. Han Kenny Clarke-Fracis Bolan orkestra handia zuzendu zuen, eta hainbat taldetan parte hartu zuen. 1957an \"Ascenseur pour l'\u00e9chafaud\" (\"Igogailua urkamendira\") filmeko musika egin zuen, beste hainbat musikagilerekin batera."}
{"id": "271493", "revid": "336", "url": "https://eu.wikipedia.org/wiki?curid=271493", "title": "Vincenzo Consolo", "text": "Vincenzo Consolo (Sant'Agata di Militello, Italia, 1933ko otsailaren 18a - Milan, 2012ko urtarrilaren 21a) italierazko idazlea izan zen. Idazkera bizia eta modernoa zuen, eta zenbaiten iritziz, baita barrokoa ere.\nBizitza.\nSizilian bizi izan zen batxilergoa egin zuen arte. Ondoren, Milana joan zen zuzenbidea ikastera, eta Siziliara itzuli zen irakasle izateko. Lehenengo eleberria, \"La Ferita dell'aprile \"(1963, \"Apirileko zauria\") gerra hotzaren eta Elizaren komunismoaren kontrako gerraren testuinguruan idatzi zuen. Lan horretan Siziliako herri bateko bizitza azaltzen du; herria umezurztegi batek menderatzen du.\n1968an Consolo Milana itzuli zen. Irakaskuntza utzi eta komunikazio-elkarte batean sartu zen. \"Il Sorriso dell\u00b4ignoto marinaio \"(1976, \"Marinel ezezagunaren irribarrea\") lanean bi gizonen patua erakusten du, bi patu elkarren oso desberdinak; Consolok uhartetarren ikuspegia hartzen du independentzia nahia azaltzeko, eta ondoren, Italiaren batasunaren ondorio politikoen aurrean duen desengainua.\n1985ean \"Lunaria \"lanarekin Pirandello saria irabazi zuen, eta handik bi urtera, \"Retablo (Erretaula) \"lanarekin, Grinzane Cavour saria. Eleberri hori Argien Mendean kokatzen du, eta maitasun atsekabetu bat azaltzen du hiru kontalari desberdinen bidez. \"Le Pietre di Pantalica \"(1988, \"Pantalicako harriak\") kontakizun laburren bilduma da. 1989an \"Catarsi \"tragedia estreinatu zen, bertsoetan ondua, Cataniako Stabile antzokian. 1992an \"Notte tempo, casa per casa \"eleberriarekin Strega saria jaso zuen. Liburu hori erbestealdiari buruzko gogoeta bat da. \"L\u00b4Olivo e l\u00b4olivastro \"(1994) eleberrian bidaiari batek etsita eta haserre begiratzen dio Siziliari. Kritika eta kazetaritza ere landu zituen Consolok."}
{"id": "271494", "revid": "512", "url": "https://eu.wikipedia.org/wiki?curid=271494", "title": "Doris D\u00f6rrie", "text": "Doris D\u00f6rrie (Hannover, 1955eko maiatzaren 26a) alemaniar zinema-zuzendaria da. Estatu Batuetara joan zen antzerki-ikasketak egitera. Haiek bukatuta, filosofia, semantika eta psikologiakoak egin zituen. Gero Alemaniara itzuli zen eta Municheko Zinema Eskolan sartu zen. Ikasketak amaitzeko egin zuen film laburrak, \"Der Erste Waltz\" (1978), zinemarako ateak zabaldu zizkion, Hofeko Jaialdian aurkeztu ondoren. Ordurako zenbait dokumental zuzendu eta zinema-kritikari gisa ere lantxo batzuk eginak zituen, eta telebistarako lanean ari zen: \"Hattest was Gescheites gelernt\" (1978). 1985ean estreinatu zuen bera gehien famatu eta Alemaniaz kanpo ezagutarazi duen filma: \"Gizonak, gizonak \"(1985). Film horrek D\u00f6rrieren zinemaren bi ezaugarri nagusiak ditu, hain zuzen ere: umore beltza sexua tratatzeko, eta bikote-harremanen azterketa gordina. \"Balearen barnealdea\" (1985) film \"road-movie\" gisakoa egin ondoren, komediara itzuli zen, eta \"Paradisua\" (1986) filmatu zuen, bikote-harremanak aztertuz berriro. Filmeko protagonista nagusietako batek, Katherina Thalbachek, Alemaniako Akademiaren Antzezle Onenaren Saria jaso zuen. Gero Alberto Moraviaren eleberri batean oinarritutako film bat egin zuen New Yorken:\" Neurea eta ni\" (1987), gizon baten eta bere zakilaren arteko hartu-emanaren kondaira. Handik Alemaniara itzuli zen, beste komedia bat egitera: \"Dirua\" (1989), jende arruntak aberastu berriei eta aberastu berriek jende arruntari dieten inbidiari buruzkoa. Beste zenbait film aipagarri: \"Happy Birthday, T\u00fcrke!\" (1991), \"Inork ez nau maite\" (1994),\" Polita al naiz? \"(1998) eta \"Kirschbl\u00fcten \u2013 Hanami\" (2008) (azken honek Seattleko zinemaldiak Film Onenaren Saria irabazi zuen). D\u00f6rriek, filmez gainera, zazpi kontakizun-liburu eta eleberri bat idatzi du. 2001. urtetik aurrera, antzerki-lanak idatzi eta zuzendu ditu: \"Cos\u00ec fan tutte\" (2001), \"Turandot\" (2003), \"Madame Butterfly\" (2005) eta \"Rigoletto\" (2006)."}
{"id": "271495", "revid": "56334", "url": "https://eu.wikipedia.org/wiki?curid=271495", "title": "Michael Smith (kimikaria)", "text": "Michael Smith (Blackpool, Ingalaterra, 1932ko apirilaren 26a - Vancouver, Kanada, 2000ko urriaren 4a) kanadar kimikaria izan zen, jatorriz britainiarra.\nBiografia.\nFamilia apal batean sortu zen, baina beka batekin, Arnold School eskola pribatuan sartu zen, eta gerora, ohorezko kimikako egitasmoan sartu zen, Manchesterko Unibertsitatean. 1953an graduatu zen, eta handik hiru urtera eskuratu zuen doktoregoa. 1956an bertan, Vancouverrera aldatu zen, Gobind Khorana zientzialariak erakarrita, eta Khoranaren lan-alorra biologiako molekula garrantzitsua zenez, nahiz eta hura Smithen lan alorra ez izan, horretan trebatu zen haren laborategian; zelularen jarduera genetikoan eragina duten, eta horrenbestez, biologian garrantzi handia duten molekula handien sintesiaren inguruko lanak egiten hasi zen. 1960ko hamarraldiaren hasieran tarte labur batez Estatu Batuetan egon ondoren, Kanadara itzuli zen berriro.\n1966an Vancouverko Unibertsitatean hasi zen ikerketak egiten, eta Kanadako hiritartasuna hartu zuen. 1971tik 1972ra, Ingalaterrako Cambridge Unibertsitateko biologia molekularreko laborategian jardun zuen. Garrantzi handiko ikerketak egin zituen han, izan ere, ordura arte zientzialariek uste izan zuten gene baten baitan ezin zela aurrez erabakitako mutaziorik sortu; azido desoxirribonukleikoan mutazioak eragin ditzaketen eragileen bidez, zenbait eragiketa egin zitekeela bazekiten, baina Smithek metodo bat asmatu zuen, geneen bertsio eraldatuak xehetasun eta lastertasun handiz sortzeko aukera ematen zuena, eta metodo hori funtsezkoa izan da, automatizazioari esker, ingeniaritza genetikoan. 1993an, Kimikako Nobel Saria eskuratu zuen lan horiei esker, Kary B. Mullisekin batera."}
{"id": "271496", "revid": "512", "url": "https://eu.wikipedia.org/wiki?curid=271496", "title": "Ignazio Gardella", "text": "Ignazio Gardella (Milan, Italia, 1905eko martxoaren 30a - Oleggio, Italia, 1999ko martxoaren 15a) italiar arkitektoa izan zen.\nBiografia.\nArkitekto- eta ingeniari-familia batean hazia eta hezia. Hasieran, arrazionalismoaren jarraitzaile gisa, ez zion ideologia sozial edo estetikorik aplikatu bere arkitekturari, bere belaunaldiko beste arkitekto batzuek ez bezala. Bere proiektuak dotoretasunagatik eta konposizioaren argitasunarengatik bereizten dira, beren indar poetikoarengatik, eta arazoei irtenbide errazak emateko joeragatik.\nHasierako lanen artean, aipagarriak dira, besteak beste, Busto Arsizioko antzokiaren berritze-lana (1934) eta Milango Borletti etxearen zabaltze-lana (1935), eta, batez ere, Alexandriako tuberkulosiak jotako erientzako klinika, bere maisulanetako bat. Azkeneko lan horretan, Gardellaren arkitekturaren ezaugarri berezienak ikus daitezke: gainaldeen definizio geometrikoa eta materialaren erabilera burutsua. Adreilua eta hormigoi armatua erabiliz, lekuan lekuko eraikuntza-tradizioa eta kolorea balioztatu zituen.\nPixkana, baina, hasierako joeratik aldenduz joan zen, tradizioaren eta inguruneko motibo arkitektonikoak hizkuntza moderno batera bihurtzeko asmoz (Catenako etxebizitzak, 1946). 1952an, etxe-multzo bat eraiki zuen Cesate Milanesen, eta adreiluzko eliza bat. 1953an, arrazionalismora itzulita, Milango Arte Modernoko Museoa egin zuen. Gardellaren obra nagusietako bi Alexandriako lanbide-eskola eta Milango Olivettirentzako ikasketa-zentroa dira. Beste lan batzuk: Alexandriako Higiene Laborategia (1937-1939) eta langileentzako etxebizitzak (1952); Borletti fabrikarako eraikinak (1951), Erromako E-42ko aterpe-etxea; Varinellako aldareko kapera."}
{"id": "271497", "revid": "28807", "url": "https://eu.wikipedia.org/wiki?curid=271497", "title": "Mendi Harritsu", "text": ""}
{"id": "271498", "revid": "28807", "url": "https://eu.wikipedia.org/wiki?curid=271498", "title": "Rocky Mountains", "text": ""}
{"id": "271499", "revid": "90523", "url": "https://eu.wikipedia.org/wiki?curid=271499", "title": "Melchor Rafael de Macanaz", "text": "Melchor Rafael de Macanaz (Hell\u00edn, Espainia, 1670ko urtarrilaren 31 - 1760eko abenduaren 5a) politikaria eta gaztelaniazko idazlea izan zen.\nFilosofia-ikasketak egin zituen Valentziako Unibertsitatean, eta zuzenbidekoak Salamancan. Filipe V.a Espainiakoaren idazkari izan zen. Macanazek erregearen eskubideak Elizaren eskubideen gainetik zeudela zioen, eta jarrera horrek arazoak ekarri zizkion. Bestalde, politika zentralista bultzatu zuen. 1707an Valentziako eta Aragoiko foruak deuseztatu zituen.\nOndasun-batzordeko kide izan zen; 1711n Zaragozako ekonomia zuzentzeko arduradun izendatu zuten, eta 1713an Gaztelako Batzordeko fiskal nagusi. Urte horretan bertan, Espainiaren ordezkari ahalduna izan zen Utrechteko itunean, eta \"Pedimento fiscal\" (\"Eskabide fiskala\") idatzi zuen, Elizaren eskubide politikoak eta ekonomikoak murriztearen alde; hori zela eta, Giudice inkisidore nagusiak heretikotzat hartu zuen. Halaber, erregearen aginduz, Inkisizioaren betebeharrei buruzko txosten bat idatzi zuen; erakunde horren erreforma eskatu zuen.\nFrantziara erbesteratu zen, eta han Filipe V.a Frantziakoaren eta Filipe VI.a Frantziakoaren aholkulari zela, diplomaziako lanak ere egin zituen. 1748an Carvajal lehen ministroak Espainiara itzultzeko agindu zion; atxilotu eta Coru\u00f1an sartu zuten preso; espetxean lan asko idatzi zituen. 1760an Elisabet Farnese erreginak aske utzi, eta handik gutxira hil zen. Haren idazlan aipagarrienak hauek dira: \"La historia cr\u00edtica de la Inquisici\u00f3n\" (1727, \"Inkisizioaren historia kritikoa\") eta \"Las regal\u00edas de los se\u00f1ores Reyes de Arag\u00f3n\" (1879an argitaratua, \"Aragoiko erregeen eskubideak\")."}
{"id": "271501", "revid": "96586", "url": "https://eu.wikipedia.org/wiki?curid=271501", "title": "Javier Mar\u00edas", "text": "Javier Mar\u00edas Franco (Madril, 1951ko irailaren 20a - \"ibidem\", 2022ko irailaren 11) espainiar idazle eta itzultzailea izan zen, 2006tik aurrera Real Academiaren \"R\" eserlekua izan zuen.\nJuli\u00e1n Mar\u00edas filosofoaren semea, azken belaunaldiko espainiar idazleen artean adierazgarrienetako eta irakurrienetakoa izan zen. Haren obretan sentiberatasuna eta esperimentaziorako zaletasuna nabarmentzen dira; erreferentzia ugari agertzen dira zinemari buruz, eta orobat arteari buruz. Kontakizun barnekoiak azaltzen ditu, oro har, klaustrofobia-sentsazioa ematerainokoak, nahiz eta gertaerak espazio irekietan dauden kokatuta eta beti dituzten denbora eta espazio erreferentzia ezagunak. \nBiografia.\nMar\u00edasen lehenengo argitalpenak \"Los dominios del lobo\" (1971,\" Otsoaren esparrua\") eta \"Traves\u00eda del horizonte\" (1972, \"Hodeiertzeko igarobidea\") izan ziren; lan horietan aurreko tradizioarekiko loturak hausteko grina nabarmentzen da. Hurrengo lanetan \"El monarca del tiempo\" (1978,\" Denboraren erregea\") eta \"El siglo\" (1983,\" Mendea\"), joera intimista lantzen hasi zen. Baina estilo-heldutasuna operaren munduan giroturiko \"El hombre sentimental (Gizon sentimentala)\" eleberriarekin eta \"Todas las almas\" (1989,\" Arima guztiak\") lanarekin iritsi zuen. \n1992an, \"Coraz\u00f3n tan blanco\" (1992,\" Halako bihotz zuria\") liburuarekin, arrakasta handia lortu zuen eta hainbat sari irabazi zituen, adibidez, Frantziako Femina saria (1996) eta Dublingo Nazioartekoa (lehenengo idazle espainiarra). Ondorengo obren artean aipagarriak dira \"Ma\u00f1ana en la batalla piensa en m\u00ed\" (1995, \"Bihar guduan gogoratu nitaz\"), \"Cuando fui mortal\" (1996,\" Hilezkor nintzenean\") eta \"Vidas escritas\" (1996, \"Bizitza idatziak\"). \nMar\u00edasen obran etengabea izan zen genero eta estilo berriak lantzeko kezka, \"Mano de sombra\" (1997, \"Itzal-eskua\") egunkari-modukoak erakusten duenez. 2000. urtean, Reino de Redonda editoriala sortu zuen. 2002. urtean, \"Tu rostro ma\u00f1ana\" lana amaitu zuen, baina 1500 orrialde baino gehiagoko liburua zenez, 3 liburukitan kaleratzea erabaki zuen: \"Fiebre y lanza\" (2002), \"Baile y sue\u00f1o\" (2004) eta \"Veneno y sombra y adi\u00f3s\" (2007). 2011n \"Los enamoramientos\" argitaratu zuen."}
{"id": "271502", "revid": "512", "url": "https://eu.wikipedia.org/wiki?curid=271502", "title": "Herbert Southworth", "text": "Herbert Rutledge Southworth (Canton, Oklahoma, AEB, 1908ko otsailaren 6a - 1999ko urriaren 30a) estatubatuar historialaria izan zen.\nBiografia.\nTexas eta New Yorken egin zituen ikasketak. 1933tik 1938ra bitartean, Washingtongo Kongresuko Liburutegian lan egin zuen. Ordurako, liburuak biltzeko grina zuen, eta Espainiako Gerra Zibilari buruzko materiala biltzen eta gordetzen hasi zen, liburutegian garrantzizko dokumentuak eskuratzeko zuen aukera baliatuz.\n1938tik 1939ra bitartean, Espainiako enbaxada errepublikanoan lan egin zuen, New Yorken, eta erakunde politikoen propaganda ezagutzeko aukera izan zuen. Espainiako gerra bukatu zenean, Gerra Informazioko Bulegoarentzat lan egin zuen, New York, Aljer, Rabat eta Casablancan. Gero, 1946tik 1960ra bitartean, Afrikako Irrati Elkarteko zuzendari nagusi izan zen, eta han ere Espainiako Gerra Zibilari buruzko material asko biltzeko aukera izan zuen.\n1961ean Frantziara joan zen, eta idazle eta irakasle gisa lan egin zuen.\nLanak.\n1939an Espainiako Gerra Zibilari eta faxismoari buruzko lehenengo lanetako bat argitaratu zuen, \"Foreign Affairs\" aldizkarian, 1963an \"Francoren gurutzadaren mitoa\", 1967an \"Antifalange\", eta 1975ean \"Gernikaren sarraskia\". Azken lan horrek Sorbonako Unibertsitatearen onespena jaso zuen, eta historian doktore izendatu zuten. Southworthen ustez, Estatu Batuetako, Ingalaterrako eta Frantziako eliza katolikoaren laguntzarik gabe, Francok ez zukeen gerra irabazi izango. Haren ustez, faxismoa 1917ko Errusiako Iraultzaren eta Bigarren Mundu Gerra ondorengo deskolonizazioaren artean zabaldu zen Europako mendebaldean eta erdialdean. Espainian gertatu zena salbuespena izan zen, egitura administratibo frankistaren luzapen artifiziala."}
{"id": "271503", "revid": "28807", "url": "https://eu.wikipedia.org/wiki?curid=271503", "title": "Herbert Rutledge Southworth", "text": ""}
{"id": "271504", "revid": "56334", "url": "https://eu.wikipedia.org/wiki?curid=271504", "title": "Dieter Forte", "text": "Dieter Forte (D\u00fcsseldorf, 1935eko ekainaren 14a - Basilea, 2019ko apirilaren 22a) alemaniar idazlea izan zen. Zenbait lanbide izan zituen, harik eta 1959an buru-belarri idazten hasi zen arte.\nBiografiak.\nNarrazioak, bidaia-koadroak eta irratirako gidoiak idazten hasi zen -\"Die Wand, \"(1965, \"Horma\"), \"Portr\u00e4t eines Nachmittags \"(1967, \"Arratsalde baten erretratua\"), \"Bergstra\u00dfe 8 \"(1967, \"Berg kalea 8\")-, bere garaiko gizarte-gatazken lekukotasuna emanez, aurrerago telebistarako gidoietan egin zuen bezala -\"Nachbarn \"(1970, \"Auzoak\"), \"Sonntag, Achsensprung, Gesundheit! \"(1980, \"Igandea, ardatz saltoa, topa!\")-. Arrakasta eta ospea, baina, antzerki-lan batek eman zion: \"Martin Luther &amp; Thomas M\u00fcnzer oder Die Einf\u00fchrung der Buchhaltung \"(1971, \"Martin Luther eta Thomas M\u00fcnzer edo Kontabilitatearen sarrera\"). Obra horrek -kabareteko 82 agerralditan banatua- ikuspegi materialista batetik aztertzen zituen botere politikoaren mekanismoak, eta aro berri horretako politikaren eragile nagusia kapitala dela erakusten saiatzen da. Hurrengo urteetan, beste bi antzerki-lan idatzi zituen: \"Jean Henri Dunant\" (1978) eta \"Das Labyrinth der Tr\u00e4ume \"(1983, \"Ametsen labirintoa\"). Hirurek aro mekanikoaren trilogia bat eratzen dute. Fortek XVI. mendean sortu zen munduaren ikuspegi arrazionalistan bilatzen zituen gure zibilizazio anker horren kausak eta zergatikoak. 1992an, Basilea Hiria literatura saria irabazi zuen \"Das Muster\" (1992, \"Eredua\") eleberriarengatik. Eleberria frantses-italiar jatorriko familia baten kronika da, poloniar jatorriko beste batenaren parean egiten dena. Beste lan batzuk: \"Weibe Teufel \"(1972, \"Deabru zuriak\"), \"Cenodoxus\" (1972) eta \"Kaspar Hausers Tod \"(1979, \"Kaspar Hauser-en heriotza\")."}
{"id": "271505", "revid": "512", "url": "https://eu.wikipedia.org/wiki?curid=271505", "title": "Gustavo Torner", "text": "Gustavo Torner (Cuenca, Espainia, 1925eko uztailaren 13a) espainiar pintore eta eskultorea da.\nBiografia.\nBaso-ingeniaritzako ikasketak egin zituen, eta alor horretan lanean aritu zen zenbait urtez, harik eta 1965ean pintura eta eskulturatik bizitzea erabaki zuen arte. Ingeniari gisa Teruelen izan ondoren, 1951n Cuencara joan zen bizitzera. 1963-1966 bitartean, Z\u00f3bel eta Gerardo Ruedarekin batera, Espainiako Arte Abstraktuaren Museoa sortzen eta prestatzen aritu zen Cuencan.\nObra figuratiboa egin zuen hasieran, baina 1960tik aurrera irudi kontrajarriak eta kontzeptualak agertzen hasi zen. Aldi berean, euskarri gisa, oihalaren ordez zura eta inoiz metala ere erabiltzen hasi zen. Gero, eskultura monumentalak egiten hasi zen, eta collageak, baina azkeneko urteetan berriro itzuli da pinturara, abstrakzioaren, konstruktibismoaren eta \"mininal art\" korrontearen ildotik. Bere obran sentimendua analisi formalaren mende dago, eta baita dena argitzen eta aseptikoki antolatzen duen asmamen zorrotz baten mende ere.\nPintura eta eskultura lanez gainera, aipagarria du, baita ere, antzerki-obretarako egindako lana, dekorazioa eta irudiak bereziki. Bere ardura izan da, baita ere, Madrilgo Prado Museoko zenbait aretoren berrikuntza, eta \"Loewe\" etxearen denden diseinua. 1979. urtetik aurrera berak antolatu ditu Madrilgo Juan March Fundazioaren erakusketak.\n1987an Espainiako gobernuak Arte Ederretako Merituaren Urrezko Domina eman zion. Bere obra, hala eskulturak nola pinturak, munduko museo onenetan aurki daiteke, Madrilgo Reina Sofian, Londresko Tate Galleryn, Tokioko Western Art Musuemen, eta San Frantziskoko Achenbach Foundation for Graphic Artsen, besteak beste."}
{"id": "271506", "revid": "512", "url": "https://eu.wikipedia.org/wiki?curid=271506", "title": "Valent\u00edn Garc\u00eda Yebra", "text": "Valent\u00edn Garc\u00eda Yebra (Lombillo de los Barrios, Ponferrada, Le\u00f3ngo probintzia, 1917ko apirilaren 28a - Madril, 2010eko abenduaren 13a) espainiar itzultzaile eta idazlea izan zen.\nBiografia.\nFilosofia eta letretako ikasketak egin zituen Madrilgo Unibertsitatean. 1945ean, Santanderko Institutuko grezierako katedra atera zuen oposizio-azterketa bidez. Garai hartan, eskolak emateaz gainera, itzulpenak egiten hasi zen, bai testu klasikoenak bai hizkuntza bizienak ere. 1947an, Espainiako Zientzia Ikerketarako Batzorde Gorenean lan egiten hasi zen. \"Arbor\" aldizkariko zuzendari izan zen, eta \"Bolet\u00edn de Informaci\u00f3n Documental\" sortu zuen. 1955eko abuztutik 1966ko irailera, Espainiako Institutu Politeknikoko zuzendaria izan zen, Tangerren. 1964an Belgikako Itzulpen Sari Nazionala irabazi zuen, Charles Moellerren \"Literatura del siglo XX y cristianismo\" obraren bertsioarengatik. 1966tik 1969ra, Calder\u00f3n de la Barca institutuko zuzendari izan zen. 1971n Ib\u00e1\u00f1ez Mart\u00edn saria lortu zuen, Aristotelesen \"Metafisika\" obraren hiru hizkuntzatako argitalpenarengatik. 1974an, bere ekimenez, Hizkuntza Hilen eta Itzultzaileen Unibertsitate Institutua sortu zen, Madrilgo Unibertsitate Complutensen. 1982an, Espaniako Hizkuntza Akademiak Nieto L\u00f3pez saria emateko erabakia hartu zuen aho batez, eta 1998an, Espainiako Itzulpen Sari Nazionala eman zioten bere bizitzan egindako lan guztiarengatik.\nObra nagusiak: \"Teor\u00eda de la traducci\u00f3n\" (\u00abItzulpen-teoria\u00bb); \"En torno a la traducci\u00f3n. Teor\u00eda. Cr\u00edtica. Historia\" (1983, \u00abItzulpenaren inguruan. Teoria. Kritika, Historia\u00bb), \"Traducci\u00f3n y estilo\" (\u00abItzulpena eta estiloa\u00bb), \"Dante y la cultura cl\u00e1sica\" (\u00abDante eta kultura klasikoa\u00bb) eta \"El leon\u00e9s de los Ancares\" (\u00abAnkaresetako leonera\u00bb)."}
{"id": "271508", "revid": "28807", "url": "https://eu.wikipedia.org/wiki?curid=271508", "title": "Valentin Garcia Yebra", "text": ""}
{"id": "271509", "revid": "23317", "url": "https://eu.wikipedia.org/wiki?curid=271509", "title": "Alan Parsons", "text": "Alan Parsons (Londres, 1948ko abenduaren 20a) musikari ingelesa da. Bere karreran zehar hogei milioi disko baino gehiago saldu ditu, eta hamaika aldiz izendatu dute Grammy sarietarako, behin saria irabaziz.\nBizitza.\nMusikaren munduan soinu-ingeniari gisa hasi zen lanean, The Beatles \"(Abbey Road)\" eta Pink Floyd \"(The Dark Side Of The Moon)\" taldeekin, besteak beste. Aurrerago, eta musika-ekoizle gisa ere ospe handia lortu ondoren, bere grabazioak argitaratzea erabaki zuen, \"Alan Parsons Project\" titulupean, Eric Woolfson musikagile eta teklistarekin batera. Bien bitartean Abbey Roadeko estudioetan lan egiten jarraitu zuen.\n1976an iraupen luzeko lehenengo lana argitaratu zuen, Arista etxearekin, \"Tales Of Mistery And Imagination\", \"concept-album\", Edgar Allan Poeren kontakizunetan oinarriturik. Parsonsen lehen lan hura Britainia Handiko eta Estatu Batuetako musika entzunenaren zerrendetan sartu zen: \"I Robot \"(1977) Estatu Batuetako hamar onenen artean sartu zen. \"Pyramid\" (1978) Parsonsen lehen urrezko diskoa izan zen; bigarrena, \"Eve\", urtebete geroago argitaratu zen.\nBere karrerako gailurra 1982an iritsi zuen,\" Eye In The Sky\" diskoarekin. Disko horretako izen bereko kanta Estatu Batuetako hirugarren salduena izatera iritsi zen. Handik aurrera salmentak behera egin zuen, eta Parsonsen proiektua 1980ko hamarraldiaren amaieran bukatu zen, \"Sterotomy\" (1986) eta \"Gaudi\" (1987) diskoekin.\n1980ko hamarraldiaren bigarren erdian Parsonsen rock-moldeak ez zuen arrakasta handirik izan. Isilaldi luze baten ondoren, 1993an, \"Try Anything Once\" argitaratu zuen, eta 1994ko bukaeran, jendaurrean grabatutako disko bat, \"Luciferama\", jendaurrean jotzen zuen lehenengo aldian, hain zuzen. Geroago, album kontzeptualagoak kaleratu zituen: \"On Air\" (1996), \"Time Machine\" (2001) eta \"A Valid Path\" (2004)."}
{"id": "271510", "revid": "119347", "url": "https://eu.wikipedia.org/wiki?curid=271510", "title": "Francesc de Cabo", "text": "Francesc de Cabo Vives (Buenos Aires, - Bartzelona, ) politikari eta iraultzaile katalana izan zen. XX. mende hasierako mugimendu anarkosindikalistaren ekintzaile nabarmenetakoa izan zen. Familiaren lan-arazoak zirela eta, Argentinatik Bartzelonara jo zuten, 1917an. Goi-mailako ikasketarik ez zuen egin, baina kultura handia bereganatu zuen, edozer irakurtzeko zaletasuna baitzuen, eduki filosofiko-politikoko obrak, batik bat. Kropotkin, Trotski eta Bakuninen ideiek eragin handia izan zuten berarengan. Bigarren Errepublikaren aurreko urteetan, hainbat talde ezkertiar-errepublikazaletan ibili zen, eta garai horretan egin zen CNT sindikatu anarkistako kide ere. Organizazio- eta propaganda-lan handiak egin zituen CNTn, eta hantxe ezagutu zuen Andreu Nin iraultzaile katalana. 1930 aldera sartu zen Nin buru zuen alderdian, ICEn (Espainiako Ezker Komunista). Nin eta Trotski elkarrekin haserretu (1934) eta handik bi urtera sortu zuten Cabok eta Ninek POUM (Batasun Marxistaren Langileen Alderdia), Errepublikaren garaiko erakunde eraginkorrenetakoa, Leninen zalea, anarkista- eta troskista-joerako komunista asko erakarri zuena. Gerra Zibila hasi (1936) eta Nin estalinistek bahitu eta hil ondoren (1937), Francesc de Cabo bihurtu zen POUMeko buruzagi. Alderdia borrokarako talde antifaxistetan eratu zuen berriz, eta gogor jardun zuten POUMekoek Aragoiko frontean. Buenaventura Durrutirekin ibili zen Cabo Ebroko gudu sonatuan. Gerra amaitzean (1939), Argentinara alde egin zuen, politika utzi, eta irakaskuntzari ekin zion. 1982an itzuli zen Kataluniara, Andreu Nin\nFundazioaren presidente gisara. Bertan hil zen, 1997ko urtarrilean."}
{"id": "271511", "revid": "336", "url": "https://eu.wikipedia.org/wiki?curid=271511", "title": "Yves Rocard", "text": "Yves Rocard (Vannes, Morbihan, 1903ko maiatzaren 22a - Paris, 1992ko martxoaren 16a) frantses fisikaria izan zen.\nBere lehenengo ikerketa-lana argiak isurkarietan duen difusioari buruzkoa izan zen. Bestalde, automobilei eta gurpilei buruz azterketa ugari egin zituen, eta ospe handiko zientzialaria izan zen, alor horretan. 1928an Radiotechnique enpresak haririk gabeko lanparak hobetzeko kontratatu zuen. Rocardek berotze ez zuzeneko lanpara bat egitea proposatu zuen. Hegazkinen hegoen dardarak eragiten duen triodoen burrunbaz ere arduratu zen, eta orobat, gaur egungo hegazkinen industriako beste zenbait arazoz. 1943an Aliatuen alde jarri zituen bere ezagutzak, irratiko ingeniari gisa lan eginez haientzat. Ondoren, Frantziako itsas gudarostean sartu zen. Gerra ondoren, goi-mailako eskolara itzuli zen, eta han, fisikaren alorra indartu zuen. Jakintza-arlo berri bat sortu zuen Frantzian, irrati-astronomia, hain zuzen ere. Beste hainbat alor lantzeaz gainera, Yves Rocardek energia atomikoko erakundean ere lan egin zuen, eta 1952. urtetik aurrera, Frantziako arma nuklearrak definitzeko goi-mailako lanak egin zituen. Rocarden ekarpena oinarrizkoa izan zen eztanden ahalmena neurtzeko. \"Dynamique des vibrations\" (\"Dardaren dinamika\") lanean, uhin akustikoen transmisioa azaldu zuen. Bere lanak aurrera eramateko, geofisikaren alorrean ere ikerketak egin behar izan zituen. Berak asmatutako sismografoak jarri zituen Frantzian, eta bulkanologoek bere izena jarri zioten itsaspeko sumendi bati. Yves Rocardek, bestalde, beti erakutsi zuen mundu bizigabearen eta mundu bizidunaren arteko harremanen inguruko kezka."}
{"id": "271512", "revid": "512", "url": "https://eu.wikipedia.org/wiki?curid=271512", "title": "Rafael S\u00e1nchez Ferlosio", "text": "Rafael S\u00e1nchez Ferlosio (Erroma, 1927ko abenduaren 4a - Madril, 2019ko apirilaren 1a) espainiar idazlea izan zen. \"El Jarama\" eta \"Industrias y andanzas de Alfanhu\u00ed\" ditu eleberri ezagunenak. 2004an Cervantes saria eta 2009an Espainiako Letren Sari Nazionala jaso zituen.\nBiografia.\nFalangismoaren ideologo izan zen Rafael S\u00e1nchez Mazasen eta Liliana Ferlosio italiarraren semea den Rafael S\u00e1nchez Ferlosio Erroman jaio zen, non bere aita ABC egunkariko korrespontsala izan zen. Miguel S\u00e1nchez-Mazas Ferlosio filosofo eta matematikariaren eta Chicho S\u00e1nchez Ferlosio poeta eta kantariaren anaia da.\nSan Jos\u00e9 de Villafranca de los Barros eskolan ikasle izan zen eta gero Filologia ikasi zuen Madrilgo Complutense Unibertsitateko Filosofia eta Letren Fakultatean, doktoretza lortuz. Unibertsitatean ezagutu zuen Carmen Mart\u00edn Gaiterekin 1953an ezkondu eta bi seme-alaba izan zituzten. Semea, Miguel, bederatzi hilabete zituela meningitisak jota hil zen eta alaba, Marta, 1985ean hil zen Hiesa zuela. Bikotea 1970ean modu lagunkoiean banandu zen.\nAurrerago, Demetria Chamorro Corbachorekin ezkondu zen Rafael.\nEremu literarioan, Ferlosio, Agust\u00edn Garc\u00eda Calvo, Isabel Ll\u00e1cer, Carlos Piera eta V\u00edctor S\u00e1nchez de Zavalarekin batera, Madrilgo Zirkulu Linguistikoko kide izan zen. Bestalde, Ignacio Aldecoa, Jes\u00fas Fern\u00e1ndez Santos, Mart\u00edn Gaite bera eta Alfonso Sastre bezalako egileen artean, \"Revista Espa\u00f1ola\" aldizkariaren fundatzaile eta kolaboratzailea izan zen. Hauek denek Italiar neorrealismoaren eragin nabarmenak zituen errealismo sozial edo kritikoa landu zuten. Nerabetasunean Gerra Zibila edo zenbaitek II. Mundu Gerra jasan zutenez \"Gerrako umeak\" deitu zuten 50eko hamarkadako idazle belaunaldi hau.\nIdazle ibilbidea.\nHogeita lau urte zituela egin zen ospetsu \"Alfanhui\" (\"Industrias y andanzas de Alfanhu\u00ed\" ,1951) lanarekin. Eleberri horren ondoren \"El Jarama \"(1955) argitaratu zuen. Lan horri esker Nadal saria irabazi zuen. Eleberrian igande goiz batean bi lagun-taldek hiritik kanpo bizi dituzten pasadizoak kontatzen dira; Espainiako gerra ondoko eleberri garrantzitsuenetakotzat hartua da, literatura objektibo delakoari bidea zabaldu baitzion.\nHogei urtean ez zuen eleberririk argitaratu, eta gramatika inguruko ikerketetan aritu zen buru-belarri. Hala, 1974an, \"Las semanas del Jard\u00edn\" kaleratu zen. Bi liburukik osatzen dute lan hori, eta hizkuntzarekin saioak egiten ditu bertan. 1982 eta 1983an \"El hu\u00e9sped de las nieves\" eta \"El escudo de Jot\u00e1n\" argitaratu zituen, hurrenez hurren. 1986an \"El retorno de Yarfoz\" eleberri autobiografikoa kaleratu zuen.\n1994an, denboraldi batez ezer argitaratu gabe egon ondoren, \"Vendr\u00e1n m\u00e1s a\u00f1os malos y nos har\u00e1n m\u00e1s ciegos\" argitaratu zuen. Hainbat sari irabazi zituen lan horrekin, besteak beste Saiakera Sari Nazionala. 1997an \"Archipi\u00e9lago\" aldizkariak S\u00e1nchez Ferlosiori buruzko ale monografiko bat argitaratu zuen, eta egilearen argitaratu gabeko lanak ere kaleratu zituen: \"T\u00f3picos. El peso de la Historia\" eta \"La forja de un plum\u00edfero\", autobiografia-lanak.\nBere azken lanak \"El Geco\" (2005) kontakizun bilduma eta \"Sobre la guerra\" (2007) saiakerak dira, azken hau bortizkeriaren fenomenora hurbiltze original eta koherentea. Ikuspegi honetara \"God &amp; Gun. Apuntes de polemolog\u00eda\" (2008) lana gehitzen da, gerra, historia, erlijio eta fanatismoari buruzko gogoeta multzoa.\n2017ko abenduan, Ferlosioren 90. urtebetetzean, bere lan berria plazaratu zuen, \"P\u00e1ginas escogidas\", ipuinak, olerkiak, saiakerak eta egilearen beste lan batzuk jasotzen dituen antologia.\nSari garrantzitsuak jaso ditu bizitzan zehar, hala nola, Nadal Saria (1955), Espainiako Saiakera Sari Nazionala (1994), Miguel de Cervantes Saria (2004), Espainiako Letren Sari Nazionala (2009), Arte Ederretako Merituaren Urrezko Domina (2015) eta abar.\nLanak.\nLan nabarmenduak:"}
{"id": "271513", "revid": "512", "url": "https://eu.wikipedia.org/wiki?curid=271513", "title": "Peter Carey", "text": "Peter Philip Carey (Bacchus Marsh, Victoria, Australia, 1943ko maiatzaren 7a) australiar eleberrigilea eta ipuin-idazlea da.\nBiografia.\nMonash Unibertsitatean egin zituen ikasketak. Hemezortzi urterekin graduatu ondoren, Sidneyko enpresa batean hasi zen lanean, publizitateko erredaktore gisa. Hirurogeiko hamarraldiaren azken aldera, Londresa joan zen eta han bizi izan zen urte pare batez. 1965ean hasi zen idazten.\nCareyren lehen ipuin liburuek -\"The Fat Man in History \"(1974, \"Gizon gizena historian\"), eta \"War Crimes \"(1979, \"Gerrako krimenak\")- oso kritika onak izan zituzten, eta Australiako egungo idazleen artean berritzaileenetako eta garrantzizkoenetakotzat jo zuten, berehalaxe, literatura adituek. Haren estiloan, errealismoa eta fantasia nahasten dira askotan, eta surrealismoa, zientzia-fikzioa eta alegiak ere lantzen ditu.\nCareyren lehen eleberria, \"Bliss \"(1981, \"Zoriona\"), egileak berak zinemarako egokitu ondoren, film bilakatu zen, 1985ean, Ray Lawrencen zuzendaritzapean. Bigarren eleberrian -\"Illywhacker \"(1985)-, 139 urteko australiar abenturazale baten ibilerak kontatzen dira, umore pikaroz, eta Australiako aitzindarien inguruko mitoak eta gezurrak salatzen dira. Hurrengo eleberriarekin -\"Oscar and Lucinda \"(1988)-, Booker saria irabazi zuen. \"The Tax Inspector \"(1991, \"Haziendako ikuskaria\") argitaratu zuen hurrena, baina laugarren eleberri honek kritika txarrak gehiago izan zituen aldekoak baino. Careyk idatzi zuen, orobat, zientzia-fikzioko \"Munduaren azkeneraino\" filmaren gidoia, Wim Wendersek zuzendu zuena (1991)."}
{"id": "271515", "revid": "96586", "url": "https://eu.wikipedia.org/wiki?curid=271515", "title": "Fra Angelico", "text": "Fra Angelico, jaiotza-izenaz Guido di Pietro eta fraide-izenaz Fra Giovanni da Fiesole (Vicchio di Mugello, - Erroma, 1455eko otsailaren 18a), italiar margolaria izan zen.\nBiografia.\nDomingotarra, Fiesoleko komentuan ordenatua, 1427 inguruan. Bera ere priore izan zen Fiesoleko San Domenicon (1449-1452). Fra Angelicok eginak edo bere lantegian eginaraziak, haren fresko eta erretaulak Fiesole, Brescia, Florentzia, Cortona, Perugia, Erroma eta Orvieton banatu ziren.\nFlorentziako San Marco komentuan fraideen 50 gela, klaustroa eta kapitulu-aretoa apaindu zituen (1437-1445), Kosme Mediciren aginduz. Gaur egun museoa da komentu hori, eta hantxe daude Florentziako aldian Fra Angelicok egindako obra gehienak. 1440 urte inguruan, Florentziako San Marco eta beste bi komenturen erretaulan Ama Birjina eta Haurra aingeruz inguratuak irudikatu zituen, \"sacra conversazione\" deitu zen gaiaren garapena markatuz; Vatikanon Nikolas V.aren kapera apaindu zuen (1446-1449); 1447an Orvietoko katedralean lan egin zuen; 1453an Erromara itzulirik, bertan hil zen.\nFra Angelicoren artea, hasieran xehe eta zehatza zena, bizitza arrunta irudikatzera bihurtu zen gero eta gehiago. Koloreen leuntasuna, pertsonaien gizatasun biguna, marrazkiaren gotortasuna eta gardentasuna, planoen eta perspektibaren mailakatze zuzena dira, besteak beste, haren estiloaren ezaugarriak.\nFra Angelicoren obra nagusi zenbait: \"Ama Birjinaren koroatzea\" (1425 inguruan), \"Adierazpena\", \"Ikustaldia\", \"Magoen adorazioa\", \"Ama Birjinaren ezkontza\" (1425-1430), \"Herodesen oturuntza\" (1435 inguruan), \"Jesukristo gurutzean\", \"Santuak\", \"Akinoko Santo Tomas\" eta \"San Buenaventura\"."}
{"id": "271516", "revid": "28807", "url": "https://eu.wikipedia.org/wiki?curid=271516", "title": "Guido di Pietro", "text": ""}
{"id": "271517", "revid": "28807", "url": "https://eu.wikipedia.org/wiki?curid=271517", "title": "Fra Giovanni da Fiesole", "text": ""}
{"id": "271518", "revid": "28807", "url": "https://eu.wikipedia.org/wiki?curid=271518", "title": "Frai Angelico", "text": ""}
{"id": "271519", "revid": "1545", "url": "https://eu.wikipedia.org/wiki?curid=271519", "title": "Teodosio Go\u00f1i", "text": ""}
{"id": "271520", "revid": "336", "url": "https://eu.wikipedia.org/wiki?curid=271520", "title": "Alan Sillitoe", "text": "Alan Sillitoe (Nottingham, Ingalaterra, 1928ko martxoaren 4a - Londres, Ingalaterra, 2010eko apirilaren 25a) ingelesezko olerkari eta eleberrigilea izan zen.\nBizitza.\nJatorri apaleko familia batean sortu zen, eta hamalau urterekin bizikleta-lantegi batean hasi zen lanean. 1946-1949 bitartean irrati-telegrafista gisa lan egin zuen Erregeren Aire Armadan, eta ondoren Malaysian, Frantzian eta Espainian bizi izan zen.\nGarai hartan idatzitako \"Arratoiak eta beste eleberri batzuk\" (1960) liburuan bildu zituen bere olerki gehienak; obra horretan, eta Sillitoeren lehen eleberri ospetsua izan zen\" Saturday Night and Sunday Morning\" (1958, \"Larunbat gaua eta igande goiza\") lanean, \"gazte haserre\"en izpiritua islatu zuen. Eleberrian bere bizitza lazgarrian edana eta sexua adiskide bakar dituen langile gazte baten bizitza hartu zuen kontagai, eta aurrerantzean idatzitako lanetan ere helburu nagusi bat erakutsi du, mundu kapitalistan langile-klaseak nozitzen duen zapalkuntza ekonomikoa eta bazterketa salatzea hain zuzen ere.\nEleberri aipagarriak ditu \"The general\" (1960,\" Jenerala\"), \"The death of William Posters\" (1965, \"William Postersen heriotza\"), \"Travels to Nihilon\" (1971, \"Nihilonerako bidaiak\"), \"Flame of life\" (1974, \"Bizitzaren sugarra\"), \"The widower\u00b4s son\" (1976,\" Alargunaren semea\")...\nBestalde, aipagarria da kontakizun laburrak idazteko erakutsi duen trebetasuna, besteak beste, \"The loneliness of the long distance runner\" (1959,\" Ibilbide luzeko lasterkariaren bakardadea\") eta \"The second chance\" (1981, \"Bigarren aukera\") ipuin-liburuek erakusten dutenez.\nOlerkigintzari dagokionez, hasieran aipatutako liburuaz gainera, aipatzekoak ditu \"Storm: new poems\" (1974, \"Ekaitza: olerki berriak\"), eta \"Abiadura\" (1984). 1995. urtean bere autobiografia idatzi zuen (\"Life Without Armour\"). 1990. urtean Nottingham Trent Universityko ohorezko titulua jaso zuen."}
{"id": "271522", "revid": "512", "url": "https://eu.wikipedia.org/wiki?curid=271522", "title": "Eugen Jochum", "text": "Eugen Jochum (Babenhausen, Bavaria, 1902ko azaroaren 1a - Munich, 1987ko martxoaren 26a) alemaniar orkestra-zuzendaria izan zen.\nTradizio posterromantikoko azken alemaniar zuzendari handia zen. Pianoa eta organoa jotzen ikasi ondoren, orkestra-zuzendaritza ikasi zuen. 1927tik 1929ra bitartean, Kieleko Operako orkestra-zuzendari izan zen. Han eman zuen, 1926an, bere lehen kontzertua, Brucknerren \"Zazpigarren Sinfonia\"rekin, Municheko Orkestra Filarmonikoa zuzenduz. 1932an Berlineko Irratiko musika-zuzendari izendatu zuten. Naziak indarra hartzen hasi zirenean, Berlinetik alde egin zuen. Hanburgon musika-zuzendari nagusi izan zen, Karl B\u00f6hmen ondoren, 1934tik 1949ra bitartean. 1949an Munichera dei egin zioten, Bavariar Irratiko Orkestra Sinfonikoa sortzeko. 1960 arte izan zen orkestra haren zuzendari, eta Alemaniako orkestra onenetakoa izan zen bere garaian. 1961etik 1964ra bitartean, Amsterdameko Concertgebouwko Orkestraren zuzendari izan zen, Bernard Haitinkekin batera. Eta azkenik, 1975etik 1978ra bitartean, Londresko Orkestra Sinfonikoaren zuzendari. Veronica Jochum (1932) piano-jotzaile ezagunaren aita da. Alemaniar errepertorio erromantikoa izan zen bere espezialitatea, eta disko asko grabatu zituen, lehena, 1932an: Mozarten pianorako kontzertu bat, Edwin Fisherrekin. Besteak beste, Beethovenen eta Brucknerren sinfonia osoak grabatu zituen, 1960ko hamarkadan eta 1970ekoan. Gaur egungo musikari dagokionez, Karl Amadeus Hartmannek berari dedikatu zion \"6. Sinfonia\" (1953) eta Gottfried von Einemen \"Tanz Rondo\" (1959) grabatu zituen. Bera izan zen, gainera, Carl Orffen triptiko famatua (\"Carmina Burana\", \"Catulli Carmina\" eta \"Afroditaren garaipena\") diskoan grabatu zituen lehena."}
{"id": "271523", "revid": "1545", "url": "https://eu.wikipedia.org/wiki?curid=271523", "title": "Daniel Spoerri", "text": "Daniel Spoerri (Gala\u021bi, Errumania, 1930) errumaniar artista da.\nBiografia.\nBernako Operako lehenengo dantzaria izan zen, abangoardiako antzerki-zuzendaria Eug\u00e8ne Ionescoren \"La Cantatrice chauve \"lanean 1955ean, Picassoren \"D\u00e9sir attrap\u00e9 par la queue \"lanarena 1956an, eta Tristan Tzararen \"CSur \u00e0 gaz \"lanean 1972an. Aita judua zuen, eta naziek hil zuten; ama, berriz, suitzarra zuen eta 1942an Suitzara joan zen bizitzera bere familiarekin. 1957an Landestheaterreko laguntzaile izan zen Darmstadten, eta urte horretan bertan \"Material \"aldizkaria sortu zuen. Tinguely eskultorearekin batera, Anbereseko Hessenhuisen \"autoteatroa\" sortu zuen. Lan horretan ikusleari eskatzen zion antzezle eta, aldi berean, ikusle izatea. Era horretan, Estatu Batuetan Allan Kaprowen happeningekin bat egin zuen. 1959an Parisen \"MAT (Multiplication d\u00b4art transformable) \"sortu zuen. Spoerri lehenengoetakoa izan zen egile ospetsuen lanak argitaratzen, eta horrela artelan bakar eta paregabearen kontzeptua indargabetu zuen. 1960. urteaz geroztik errealista berrien taldeko kide izan zen eta \"Tableaux-Pi\u00e8ges \"ospetsuak egin zituen: hainbat kontsumoko objektu ordenarik gabe erantsiak. 1968an D\u00fcsseldorfen jatetxe-galeria bat sortu zuen eta bertako sukaldari izan zen. Spoerrik ez zituen berezitu nahi jarduera artistikoa eta elikadura-ardurak, eta kontsumitzailearen kontzientzia zabaldu nahi zuen zentzumen guztiak erabiliaz. 1980ko hamarraldian brontzearen gainean giza gorputzaren inguruko objektuak erantsi zituen: \"Gorputza zatika \"(Berlin, 1991) eta \"Anatomia kabinetea \"(Paris, 1994). Spoerriren lanen bilduma bat erakutsi zen Parisen 1990ean."}
{"id": "271524", "revid": "336", "url": "https://eu.wikipedia.org/wiki?curid=271524", "title": "Robert Cornevin", "text": "Robert Cornevin (Malesherbes, Loiret, Frantzia, 1919ko abuztuaren 26a - Paris, 1988ko abenduaren 14a) historialaria izan zen.\n1938an Frantziako Itsasoz Haraindiko Eskola Nazionalean sartu zuen. 1939an bidaia bat egin zuen Afrikako kostaldera, eta 1941ean Senegala joan zen. Administratzaile gisa lan egin zuen Beninen; 1939tik 1940ra bitartean, armadan aritu zen, bai eta 1942tik 1947ra ere, Aljerian, Zeilanen eta Kanbodian, hurrenez hurren.\nAfrikarekiko zaletasunak bultzatuta, 1948an Afrikara itzuli zen, eta Togon aritu zen, komandante gisa. Lehenengo bidaiatik bertatik, ahozko tradizioa eta datu antropologikoak eta historikoak bildu zituen, eta lotura handia izan zuen Atakora mendialdeko herriekin. 1956an idatzi zuen lehenengo lana, \"Histoire de l'Afrique des origines jusqu\u00b4\u00e0 nos jours\" (\"Afrikako historia, hasieratik gaur egun arte\").\n1960an doktoretza-tesia aurkeztu zuen, \"Histoire des peuples d\u00b4Afrique\" (\"Afrikako herrien historia\"). 1960an Afrikari eta itsasoz haraindiko lurraldeei buruzko dokumentazio- eta ikerketa-zentroko zuzendari izendatu zuten, Frantziako Dokumentazio Erakundearen mende, eta 1985. urtera arte egon zen kargu horretan. 1961ean \"Afrique contemporaine\" aldizkaria sortu zuen. Bestalde, irakasle aritu zen hainbat unibertsitatetan, eta hainbat hitzaldi eman zituen Afrikari buruz. Aldi horretan osatu zuen \"Histoire de l'Afrique\" (\"Afrikako historia\"), hiru liburutan banatutako lana. 1965. urtean Frantziako Itsasoz Haraindiko Zientzia Akademian sartu zen, eta bertako idazkari egin zuten, 1971n. Horrez gainera, Afrikan literatura eta antzerki frantsesari buruzko lanak argitaratzen zituen Frantses Idazleen Elkarteko presidente izan zen."}
{"id": "271525", "revid": "1519", "url": "https://eu.wikipedia.org/wiki?curid=271525", "title": "Fra Filippo Lippi", "text": "Fra Filippo Lippi (Florentzia, 1406 aldean - Spoleto, 1469ko urriaren 8a) italiar margolaria izan zen. Florentziako eskolako Pizkundeko margolari nagusietakoa izan zen.\nBizitza.\nSanta Maria del Carmine komentuan hasi zen dekorazio-lanetan, eta bertan ezagutu zituen Masaccioren lanak. 1432an utzi zuen monasterioa, fresko batzuk margotu ondoren, eta Itsaso Adriatikoan mairuen aurkako guduetan parte hartu zuela dirudi, (esklabo gisa eduki omen zuten mairuek, hemezortzi hilabetez).\n1434an Paduara jo zuen, eta 1437an itzuli zen Florentziara, Medicitarrentzat lan egitera. Bi lan nagusi eman zituen urte hartan: \"Andre Maria eta Haurra Frediano eta Agustin santuen artean\" (1438, Louvre, Paris) eta \"Andre Maria eta Haurra\". Massaccioren eragina handia da lan horietan eta Donatello eta Jacopo della Quercia eskultoreen kutsua ikus daiteke dekorazio-elementuetan. 1441etik 1443ra margotu zuen \"Deikundea\" lanean (Galleria nazionale d'arte antica, Erroma), pintura-molde berriak erakutsi zituen: ikuspegi-efektuak, kolorearen eta formaren arteko kontrastasunak eta jantzi arinen mugimendu leuna, Sandro Botticelliren artearen aitzindari. Erretaula ospetsu bat pintatu zuen garai hartan, Fra Angelicoren moldean: \"Ama Birjinaren koroatzea\" (1444 ondoan, Vatikanoko pinakoteka).\nFra Filippo Lippik beste inork ez bezala landu zuen erretauletan \"Madonna\" edo Andre Maria eta Haurra gaia. \"Madonna eta Haurra eta Mariaren bizitzako eszenak\" da gisa honetako lan aipagarriena. 1445ean beste \"Ama Birjinaren koroatzea\" bat margotu zuen (1439-1447, Uffizi Galeria, Florentzia), baina Fra Angelicoren moldeetatik guztiz urrun. Freskoak eta erretaulak egiten jarraitu zuen, Fra Diamanterekin batean, eta 1467an Spoletora jo zuten biek, Medicitarrentzat lan egitera. Hango katedralean egin zituen Fra Filippo Lippik azken freskoak."}
{"id": "271526", "revid": "512", "url": "https://eu.wikipedia.org/wiki?curid=271526", "title": "Marcelo Vigil", "text": "Marcelo Vigil Pascual (Madril, Espainia, 1930 - Salamanca, Espainia, 1986) espainiar historialaria izan zen.\nBiografia.\nFilologia klasiko, arkeologia eta historiako ikasketak egin zituen, Madrilen. Filologia klasikoko lizentzia lortu ondoren, Antonio Garc\u00eda y Bellido arkeologia katedradunaren esanetara jarri zen, doktoretza-tesia egiteko.\n1958tik 1959ra bitartean, Londresen ikasteko diru-laguntza eskuratuta, erromatarren garaiko beirei buruzko lanak egin zituen, Harder doktore ospetsuaren zuzendaritzapean, eta Neolito, Brontze eta Burdin Aroei buruzko ikasketak, halaber. 1960tik 1961era bitartean, Erromako Unibertsitaterako diru-laguntza lortu zuen, eta Behe Inperioari buruzko ikasketak egin zituen.\n1961ean Austrian izan zen, Magdalensbergeko indusketetan lan egiten. 1965. urtean Antzinako Historiako katedra lortu zuen Granadako Unibertsitatean, eta Salamancako Unibertsitatekoa gero. Handik aurrera, Salamancan egin zuen lan. 1963tik aurrera, Abilio Barbero de Aguilera irakaslearekin batera, erromatarren azkenaldiari eta Goiz Erdi Aroari buruzko lanak idatzi zituen, Marcelo Vigilek historiari egin dion ekarpenik handiena.\nLanak.\nLanik aipagarrienak: \"Sobre los or\u00edgenes sociales de la Reconquista\" (1965, \"Errekonkistaren jatorri sozialaz\"), \"Algunos problemas sociales del norte de la Pen\u00ednsula a fines del Imperio Romano\" (1968, \"Penintsulako iparraldeko zenbait gizarte-arazo Erromatar Inperioaren azken aldian\"), \"El vidrio en el mundo antiguo \"(1969, \"Beira antzinako munduan\"), \"Manual de Historia Antigua de Espa\u00f1a\" (1969, \"Espainiako Antzinako Historia Eskuliburua\"), \"La formaci\u00f3n del feudalismo en la Pen\u00ednsula Ib\u00e9rica\" (1970-1978, \"Feudalismoaren sorrera Iberiar penintsulan\")."}
{"id": "271527", "revid": "28807", "url": "https://eu.wikipedia.org/wiki?curid=271527", "title": "Marcelo Vigil Pascual", "text": ""}
{"id": "271529", "revid": "65203", "url": "https://eu.wikipedia.org/wiki?curid=271529", "title": "Michel Deville", "text": "Michel Deville (Boulogne-sur-Seine, - 2023ko otsailaren 16a) frantses zinemagilea izan zen.\n1960an egin zuen lehenengo film luzea: \"Ce soir ou jamais (Gaur gauean edo inoiz ez). \"Lan horretako gidoia Nina Companeezekin idatzi zuen, eta harrezkero hamaika filmetan, komedia distiratsuak gehienak, lan egin zuten elkarrekin: \"Adorable menteuse\" (1961, \"Gezurti maitagarria\"), \"\u00c0 cause, \u00e0 cause d'une femme\" (1962, \"Emakume baten erruz, erruz\"), \"L'Appartement des filles\" (1963, \"Nesken apartamentua\"), \"Benjamin ou les m\u00e9moires d'un puceau\" (1967, \"Benjamin edo birjina baten oroitzapenak\"), \"L'Ours et la Poup\u00e9e\" (1969, \"Hartza eta panpina\"), besteak beste. \"Rapha\u00ebl ou le d\u00e9bauch\u00e9 \"(1970, \"Rafael edo gizagaldua\") lanean, Companeez eta Devilleren arteko azkena, doinua erabat aldatzen da, eta plazeraren bilatzeak bakardadera eta heriotzara eramaten duela azpimarratzen da. 1973an \"La Femme en bleu (Emakumea urdinez) \"idatzi zuen Devillek, eta hurrengo lanen arrastoa erakusten du: limurtzaile aspertu batek benetan erakartzen duen emakume ideala bilatzen du. Komedia arinak maitasunaren zalantzen ondorioz sortutako gogoetari uzten dio lekua: \"Le Mouton enrag\u00e9\" (1973, \"Bildots haserrea\"); \"Eaux profondes\" (1981, \"Ur sakonak\"), \"Les Capricieux\" (1984, \"Apetatsuak\"), \"Aux petits bonheurs\" (1994, \"Zorion txikiak\"). Zenbait kasutan musikak agintzen du filmean: \"Le Voyage en douce\" (1979, \"Bidaia isilean\"), \"P\u00e9ril en la demeure\" (1985, \"Arriskua etxean\"), \"Le Paltoquet \"(1986, \"Ezjakina\"), \"La Lectrice\" (1988, \"Irakurlea\"), \"Nuit d'\u00e9t\u00e9 en ville \"(1990, \"Udako gaua hirian\"). \"Dossier 51 \"(1978) ezin sailka daitekeen lana da, komunikabide modernoek egiten duten manipulazioari buruzkoa."}
{"id": "271530", "revid": "56334", "url": "https://eu.wikipedia.org/wiki?curid=271530", "title": "Knut Hamsun", "text": "Knut Hamsun, Knut Pedersen jaioa, (V\u00e5g\u00e5, \u2013 Grimstad, ) norvegiar eleberrigilea izan zen. Haurtzaro latza izan ondoren, lanbide askotan aritu zen, Norvegia osoan zehar. Bi aldiz emigratu behar izan zuen Ameriketara. Kopenhagen bizi zela, \"Sult\" (1890, \"Gosea\", J.M. Mendizabalek euskarara itzulia) eleberri autobiografikoa argitaratu zuen. Norvegiako literaturan benetako iraultza ekarri zuen eleberri arrakastatsu horrek; obra horretan Hamsunek bere poetika erakutsi zuen: gizartearen deskribatze-molde errealistaren gaitzespena eta arimaren bizitza, inkontzientearen, ametsaren eta misterioaren goresmena. Nietzsche, Strindberg, Byron eta Dostoievskiren eragina izan zuen, eta izadira itzultze erromantikoa eta menturazko bizitza laudatu zituen bere eleberrietan: \"Mysterier\" (1892, \"Misterioak\"), \"Pan\" (1894), \"Victoria\" (1898). 1904an \"Bihotz basatia\" izeneko poema-bilduma argitaratu zuen. Nekazari-zibilizazioaren suntsipenak sorturiko sentimena islatu zuen bere obra nagusian: \"Markens gr\u00f8de\" (1917, \"Lurrak emandako uzta\"). Sentipen primitiboak mugitzen duen arlote librea gai hartuta, trilogia bat idatzi zuen: \"Arloteak\" (1927), \"Augusto\" (1930) eta \"Bizitza aurrera doa\" (1933). Bere ideiek nazionalsozialismoa onartzera eraman zuten, 1930etik aurrera, eta Quislingen gobernuaren eta Norvegian sartuak ziren alemaniarren alde egin zuen. Gerra amaiturik, traizioagatik epaitu zuten, eta, haren adina zela eta, hiru urtez (1945-1948) eritegi batean sartu. Bertan eguneroko bat idatzi zuen: \"Belarra hazten den bideetan zehar\" (1949).\n1920an Literaturako Nobel Saria jaso zuen."}
{"id": "271531", "revid": "28807", "url": "https://eu.wikipedia.org/wiki?curid=271531", "title": "Knut Pederson", "text": ""}
{"id": "271532", "revid": "59723", "url": "https://eu.wikipedia.org/wiki?curid=271532", "title": "Arturo P\u00e9rez-Reverte", "text": "Arturo P\u00e9rez-Reverte Guti\u00e9rrez (Cartagena, - ) espainiar idazle eta kazetaria da. Espainiako Errege Akademiako (\"Real Academia Espa\u00f1ola\") kide da 2003az geroztik.\nHasieran kazetaritzan nabarmendu zen, irrati, prentsa eta telebistan, gerrako berriemaile gisa, baina geroago eleberrigintzan murgildu zen buru-belarri, eta jarduera horrek eman dio arrakastarik handiena, bai Espainian bai atzerrian; izan ere, haren liburuak hogei herrialdetan baino gehiagotan argitaratu dira, bai eta hizkuntza zabalduenetara itzuli ere. P\u00e9rez-Reverte abenturazale amorratua da, bai lurreko abenturena eta, azken urteetan batez ere, itsasokoena halaber. Oro har, bere literatur lanetan, eleberri historikoaren eta polizia-eleberrien tradizioaren jarraitzailea izan da. Eleberrien artean aipagarriak dira \"El h\u00fasar\" (1986, \"Husarra\"), \"El maestro de esgrima\" (1988, zinemara eramana, \"Esgrimako maisua\"), \"La tabla de Flandes\" (1990, zinemara eramana, \"Flandesko taula\"), \"El club Dumas\" (1993, \"Dumas kluba\"), \"Territorio Comanche\" (1994, \"Lurralde komantxea\", zinemara eramana) eta \"La piel del tambor\" (1995, \"Danborraren larrua\"). 1996an, bestalde, gazte-literaturako sail bati hasiera eman zion, alaba Carlotarekin lankidetzan, \"El Capit\u00e1n Alatriste (Alatriste kapitaina) \"eleberriarekin. 1997an eman zuen argitara sail horretako bigarren eleberria (horretan ere Alatriste kapitain delako bat dela protagonista), \"Limpieza de Sangre (Odol-garbitasuna)\" izenekoa eta 1998an plazaratu zuen \"El sol de Breda (Bredako eguzkia)\", hirugarrena. Eleberri hura argitara eman zen garaian bi sari jaso zituen, Raymond Chandler saria Italian eta Frantziako Arteen eta Letren Ordenako Zaldunarena. Beste sari asko ere jasoa da.\nLanak.\nNarratiba.\nLas aventuras del capit\u00e1n Alatriste saila"}
{"id": "271533", "revid": "96586", "url": "https://eu.wikipedia.org/wiki?curid=271533", "title": "Louis L'Amour", "text": "Louis Dearborn L'Amour (Jamestown, Ipar Dakota, AEB, 1908ko martxoaren 22a - Los Angeles, Kalifornia, AEB, 1988ko ekainaren 10a) ingelesezko idazlea izan zen.\nBiografia.\nAhozko tradizio aberatsa jaso zuen etxean, txikitatik Mendebalde Urruneko lehen konkistatzaileen abenturak eta indiarrekiko borroken istorioak entzun baitzituen. Hortik atera zuen bere nobeletarako gaia. Bere bizimodua ere nobeletakoa izan zen. Hamabost urte zituela utzi zuen eskola, eta mendebaldera jo zuen, era bateko eta besteko lanak eginez.\nHogei urte inguru zituela, Ekialde Urruneko zenbait tokitan ibili zen. Han ere ez zuen zorte handirik izan, ordea, eta berriro bere sorlekura itzulita, boxeolari egin zen. Gero, Bigarren Mundu Gerran parte hartu zuen, eta bere soldadu-lagunek behin eta berriz eskatzen zioten Mendebaldeko lehen kolonoen istorioak kontatzeko. Istorio horiek pizten zuten interesa ikusita, idazten hasi zen.\n1951n argitaratu zuen lehen nobela, \"Tex Burns\" ezizenaz: \"Hopalong Cassidy eta High Rockeko zaldunak\". 1953an kaleratu zuen \"Sakona\", bere nobelarik ezagunenetakoa. Arrakasta handia izan zuen, bai kritikaren aldetik eta baita irakurleen aldetik ere. 1953tik 1958ra bitartean, 15 eleberri kaleratu zituen. Oso eleberri originalak idatzi zituen: bere heroiek, betiko gogortasunaren atzean, erromantizismo kutsu bat zuten, eta ekintzaren erritmoa oso azkarra zen, indarkeria gehiegi gabe. Bere azken nobelak familia-sagak izan ziren. Europatik etorritako zenbait familiaren arrastoa jarraitu zuen, eta 40 nobela idazteko gaia atera zuen, bere ikerketetatik. Sackettarrei buruzko nobelak dira, esate baterako, \"Urruneko mendi urdinetarako bidean\" (1976), \"Gizon bakartia\" (1971) eta \"Broken Hillseko gizona\" (1975)."}
{"id": "271534", "revid": "336", "url": "https://eu.wikipedia.org/wiki?curid=271534", "title": "Natalia Ginzburg", "text": "Natalia Ginzburg (jaiotza-izena: \"Natalia Levi\"; Palermo, Italia, 1916ko uztailaren 14a - Erroma, Italia, 1991ko urriaren 7a) italiar idazle, saiakeragile, antzerkigile eta politikaria izan zen.\nBiografia.\nNatalia Ginzburg Palermon jaio zen, 1916ko uztailaren 16an, jatorriz Triestekoa zen familia batean. Ama, Lidia Tanzi, abokatu sozialista baten alaba zen; aita, Giuseppe Levi, anatomiako irakaslea zen unibertsitatean. 1919an, aita Turinera bidali zuten, eta familia guztia hara mugitu zen. Amak hezkuntza katolikoa jaso zuen, eta aita, familia judu bateko semea bazen ere, librepentsalaria zen; ez bata ez bestea ez ziren praktikanteak, eta Ginzburgek heziketa laikoa jaso zuen. Bigarren hezkuntzako ikasketak Alfieri institutuan egin zituen.\n1933an, bere lehen kontakizuna argitaratu zuen, \"I bambini\", Solaria aldizkarian.\nEzkontza, antifaxismoa eta Einaudi argitaletxea.\n1938an Leone Ginzburgekin ezkondu zen. Jatorri errusiarreko intelektual antifaxista zen, eta errusiar literaturako eskolak ematen zituen; 1934 eta 1936 urteen bitartean kartzelan egona zen, bere ideologiagatik. Ginzburg senar-emazteek harreman handia izan zuten Turineko intelektual antifaxistekin, batez ere Einaudi argitaletxearen ingurukoekin; izan ere, Leone Ginzburg Einaudi argitaletxearen sortzaileetako bat izan zen 1933an. Esate baterako, harreman estua izan zuten Cesare Paveserekin eta Carlo Levirekin.\nErbestea eta senarraren heriotza.\n1940an, Mussoliniren gobernuak Italiaren erdialdeko Abruzzo eskualdeko Pizzoli herrira erbesteratu zuen Leone Ginzburg, eta familia guztia hara joan zen bizitzera. Hiru seme-alaba izan zituzten: Carlo (1939) eta Andrea (1940), Turinen jaio zirenak, eta Alessandra (1943), Pizzolin jaioa.\n1942an, Ginzburgek bere lehen nobela argitaratu zuen, \"La strada che va in citt\u00e0 (Hirira doan bidea),\" Alessandra Tornimparte izengotiarekin argitaratu ere. 1945ean berriz argitaratu zuen, orduko hartan gerora beti erabiliko zuen izenarekin: Natalia Ginzburg.\n1944an, senarra atxilotu eta Erromako Regina de Coeli kartzelara eraman zuten, non heriotzaraino torturatu baitzuten.\nGerraostea: bigarren ezkontza eta argitalpenak.\nUrte bereko urrian, Natalia Ginzburg Erromara itzuli zen, jada erbestealditik askatua, eta Einaudi argitaletxean lan egiten hasi zen, non bere nobelak argitaratu baitzituen. 1945eko udazkenean Turinera joan zen bizitzera; gurasoak eta seme-alabak ere hara joanak ziren, okupazio alemanak iraun zuen hilabeteetan Toscana eskualdean babestu ondoren\n1945ean bigarren nobela argitaratu zuen, \"\u00c8 stato cos\u00ed\", eta Tempo saria irabazi zuen. Etsipenez, bortizkeriaz eta tristuraz gainezka egiten duen liburua da.\n1950ean bigarrenez ezkondu zen. Senarra, Gabriele Baldini, idazlea, unibertsitateko irakaslea eta ingeles literaturako aditua zen, eta Londreseko Kultura Institutu Italiarreko zuzendaria zen. Bi seme-alaba izan zituzten: Susanna (1954-2002) eta Antonio (1959-1960).\n1952an \"Tutti i nostri ieri\" argitaratu zuen. 1961ean, berriz, \"Le voci della sera (Arratseko ahotsak)\" nobela laburra idatzi zuen, 2003an Salvador Garc\u00eda Ruiz zuzendari espainiarrak zinemara egokitu zuena, \"Las voces de la noche\" izenburupean.\nLiburu gehiago, senarraren heriotza eta politika.\n1963an \"Lessico famigliare (Familiako lexikoa)\" liburu autobiografikoa argitaratu zuen, eta, arrakasta handia lortzeaz gain, izen handiko Strega saria irabazi zuen. Urte berean, Betaniako Mariaren papera jokatu zuen Pier Paolo Pasoliniren pelikula batean, \"Il Vangelo secondo Matteo\"; hori izan zen zineman egin zuen sartu-irten bakarra.\n1969. urteak inflexio-puntu bat ezarri zuen 53 urteko idazlearen bizitzan. Batetik, senarra hil zitzaion; bestetik, Milaneko Piazza Fontanako sarraskiaren ondoren, tentsioaren estrategia abiatu zen Italian. Garai hartako ezkerreko militante intelektual italiar askoren antzera, Ginzburg gero eta gehiago eman zitzaion Italiako bizitza politiko eta kulturalari. Nolanahi ere, idazten jarraitu zuen, familia-harremanek osatzen duten mikrokosmosarekiko gero eta interes handiagoa erakutsiz. Horren erakusgarri dira hurrengo urteetan argitaratu zituen liburuak: \"Caro Michele\" (1973), \"Famiglia\" (1977), \"La citt\u00e0 e la casa\" (1984) eta \"La famiglia Manzoni\" (1983), liburu luze bezain sailkaezina, italiar idazle handiaren etxeko kontuei buruzkoa.\n1983an Italiako Alderdi Komunistako diputatu hautatu zuten.\nSaiakerak, antzerkia eta itzulpenak.\nKontakizunak eta eleberriak ez ezik, saiakerak eta antzerki-lanak ere idatzi zituen, eta itzulpen-lanak ere egin zituen.\nAntzerkiari dagokionez, azpimarratzekoak dira \"Ti ho sposato per allegria\" (1970) eta \"Paese di mare\" (1972) lanak. Hasierako antzezlanak enkarguz idatzi zituen, baina, zaletu egin zen, eta ia-ia hil arte jarraitu zuen antzerkirako lanak idazten.\nItzulpenei dagokienez, berriz, frantsesetik itzulitakoak dira arrakasta handiena lortu dutenak: Marcel Proust, Gustave Flaubert eta Maupassant.\nErroman hil zen, 1991ko urriaren 7an, 75 urte zituela. Erromako Cimitero del Verano hilerrian lurperatu zuten.\nLana.\nGinzburgek eleberri neorrealistak idatzi zituen, eta nabarmenak dira haietan ironia, jakinduria, argitasuna eta linealtasuna. Bereziki azpimarratzekoa da Ginzburgek familia-bizitza deskribatzeko zuen trebetasuna; familiarteko harremanak aztertu zituen; batez ere, emakumeek harreman horietan betetzen duten zeregina. Horixe izan zen, hain zuzen ere, bere lanetako gai nagusia, eta bai gaiagatik bai zerabilen estilo informalagatik bere obrak eragin handia izan du italiar idazle gazteengan.\nAurretik beste eleberri batzuk kaleratu ostean, halako batean bere familiaren historia kontatzea erabaki zuen, egiazko izenak aipatuz. Asmo horren emaitza \"Lessico famigliare\" (1963) izan zen.\nBi lan itzuli dizkion Pello Lizarralde Larrazak dioenez, Natalia Ginzburg ez da kanon batean agertzen, hainbat arrazoirengatik: emakumea zen, eta gizon handi asko zituen inguruan (Pavese, Montale, Calvino, Passolini...); ez zuen landu genero jakin bat, eta bere literatura isiltasunaren literatura da. Bere ustez, horrek azaltzen du, neurri batean, gaur egun idazle ezagunagoa ez izatea."}
{"id": "271536", "revid": "28807", "url": "https://eu.wikipedia.org/wiki?curid=271536", "title": "Natalia Levi", "text": ""}
{"id": "271537", "revid": "512", "url": "https://eu.wikipedia.org/wiki?curid=271537", "title": "St\u00e9phane Mallarm\u00e9", "text": "St\u00e9phane Mallarm\u00e9, jaiotza-izenez \u00c9tienne Mallarm\u00e9 (Paris, Frantzia, 1842ko martxoaren 18a - Valvins, 1898ko irailaren 9a) frantses olerkaria izan zen.\nBiografia.\nFuntzionarioen familia batean hezi zen. Bost urte zituela hil zitzaion ama, eta handik gutxira Maria arreba. Estatuaren zerbitzuko lanpostu apal bat zuen, eta irain asko eta asko jasan behar izan zituen lanean; gertaera horiek guztiek eragina izan zuten, era batera edo bestera, Mallarm\u00e9ren atsekabeetan. Mallarm\u00e9ren heziketa literarioari dagokionez, garrantzi handikoak izan ziren Baudelaire eta Edgar Allan Poe; Baudelaireren poemak kopiatzea izan zen, hain zuzen ere, Mallarmeren lehen urrats literarioetako bat. Poeren lanak hobeto ulertzeko eta itzultzeko asmoarekin, aldiz, ingelesa ikastera joan zen Ingalaterrara. Handik itzuli zenean, Marie Gehrard alemaniarrarekin ezkondu zen.\nTournon lizeoan hasi zen ingeles-irakasle; gramatika pedagogiko bat eta ingeles hitzei buruzko liburu berezi bat ere idatzi zituen. Lanaren monotoniaz eta familia-kezkez inguraturik bizi bazen ere, Mallarm\u00e9k dozena bat poesia argitaratu zituen garai horretan, \"Parnasse contemporain\" aldizkarian (1886); \"L'Azur\" eta \"Brise marine\" (\"Itsas haizea\") dira aipagarrienak. Hogeita bi urte zituela, \"H\u00e9rodiade\" poema idazten hasi zen, eta ez zuen inoiz amaitutzat jo. Poema hori idaztea lan zaila izan zen Mallarm\u00e9rentzat, izan ere, idazten ari zela, lehenbizi Besanconera (1866) eta gero Avignonera joan behar izan zuen lanagatik, eta oso denbora gutxi zuen idazteko: gauez idazten zuen beraz, lanetik irten eta gero. 1867an hasi zuen \"Igitur, ou la folie d\u00b4Elbehnon\" (\"Igitur, edo Elbehnonen eromena\") kontakizuna. Lan horretan agertzen dira ondoen Mallarm\u00e9ren poesietako objektu, gai eta irudi guztiak. Bien bitartean, lan kontuak zirela-eta, Mallarm\u00e9k Parisa joan behar izan zuen; hiri haren gris kolorean babesa bilatzen zuen Mallarm\u00e9k.\n1876an \"L\u00b4apr\u00e8s-midi d\u00b4un faune\" (\"Fauno baten arratsaldea\") argitaratu zuen: poema horretan ametsen mundura iristeko eta absolutua adierazteko erabiltzen zituen sinboloak. Mallarm\u00e9ren etxean egiten ziren astearte literarioak ospetsuak egin ziren garai hartan; solasaldi haietan Mallarm\u00e9k izugarrizko lilura sortzen zuen belaunaldi berrietako idazleengan. Kritikariek harriduraz eta mesfidati begiratzen zioten, oro har, Mallarm\u00e9ren lanari; Verlainek, aldiz, ez zuen inongo zalantzarik, eta maisutzat hartzen zuen Mallarm\u00e9. 1897an Mallarm\u00e9k \"Un coup de d\u00e9s jamais n\u00b4abolira le hasard\" (\"Dado-jokaldi batek ez du sekula halabeharra abolituko\") argitaratu zuen. Erabat ustekabekoa zen lan hura formari zegokionez, zeharo hausten baitzituen ohiko sistema sintaktikoa eta grafikoa; hogeita hamar urte lehenago \"Igitur\" lanean erantzunik gabe utzi zuen gaiari heldu zion, berriz ere, azken lan horretan.\nLiburu hura argitaratu eta urtebetera hil zen Mallarm\u00e9, bere ikasleei eta bere buruari urteetan agindu zien liburu absolutua egin gabe. \"H\u00e9rodiade\" eta \"Fauno baten arratsaldea\" lanak antzerki-testutzat hartzen dira, idatzi horien erritmoak antzezpen bateko denboraren arabera antolatuta baitaude. Sintaxia, batzuetan, esaldi infinituetan hedatzen da, beste batzuetan berriz, oihu laburra da.\nDrama horietan ez da gauza handirik gertatzen, gertaera nagusiak hizkuntzaren gertaerak dira.\nMallarm\u00e9ren adiskideek eta ikasleek eskola baten sortzailetzat zuten hura; Baudelaireren korrespondentzietatik abiatuta, sinboloen poetika sortu izanaren gaitasuna egozten zioten. Mallarm\u00e9k izugarrizko eragina izan zuen bere ondoko poesian, bai Frantzian bai Europan: bai dadaistengan, futuristengan eta hermetikoengan, eta bai poeta bisualengan. Mallarm\u00e9ren poesian hitzek ez zuten erreala zena adierazten, errealitatea ordezkatzen edo ezeztatzen baizik. Hitzek mundua ezezten dute, poesia azalera irten dadin. Mallarm\u00e9rentzat, haren ondorengoentzat bezalaxe, poesia erlijio bihurtu zen. Mallarm\u00e9k poesiari eragin zizkion mutazioen ondorioz, ordura arte ez bezalako jarduera bihurtu zen poesia."}
{"id": "271538", "revid": "46380", "url": "https://eu.wikipedia.org/wiki?curid=271538", "title": "Tatiana Troyanos", "text": "Tatiana Troyanos (New York, 1938ko irailaren 12a - \"ibidem\", 1993ko abuztuaren 21a) estatubatuar mezzo-sopranoa izan zen. Ikasketak New Yorkeko Juilliard Musika Eskolan egin zituen, eta han, Hans Heinzerekin lan egin zuen. 1963an New York City Operan egin zuen debuta, Brittenen \"Udako gau bateko ametsa\" laneko Hipolita paperean. Bi urtez aritu zen opera horretan kantatzen. Ondoren, Rolf Liebermannek Hanburgoko Operara deitu zuen, eta hamar urtez bertako abeslari nagusietako bat izan zen (1965-1975). Lehenengo lana Preziosilla izan zuen (\"Patuaren indarra\"), 1965ean. Handik urtebetera, Aix-en-Provenceko Jaialdian egin zuen debuta. 1967an izugarrizko arrakasta izan zuen Montrealeko Operan, Erakusketa Unibertsala zela-eta. Handik urtebetera, Berliozen Margarita papera egin zuen, Marseilleko Operan. 1969an Municheko Operara gonbidatu zuten \"Carmen\" egitera. Pendereckiren \"Louduneko deabruak\" lanean parte hartu zuen, Hanburgon (1969). Hiri horretan bertan, beste hainbat lan egin zituen, \"Cos\u00ec fan tutte\", \"Tannh\u00e4user\", \"Aida\", besteak beste. 1969an, Londresko Covent Gardenen egin zuen debuta, eta baita Salzburgoko Jaialdian ere. 1971n, Chicagoko Opera lirikoan eta Washingtonekoan kantatu zuen; 1976an, New Yorkeko Metropolitan Opera Housen; 1977an, Parisko Operan eta Milango La Scalan. Meten berrehun emanaldi eman zituen, 1990eko hamarraldiaren hasiera arte, eta era askotako paperak kantatu zituen: Carmen, Santuzza, Ameris, Eboli, Poppee, Venus, la comtesse Geschwitz (\"Lulu\"), Orlovsky (\"Saguzarra\"), Cassandre (\"Troiarrak,\" 1983), Brang\u00e4ne (\"Tristan eta Isolda\", 1984), Kundry (\"Parsifal\"), Giulietta (\"Hoffmannen ipuinak\", 1987), Dorabella (1990)... Minbiziak jota hil zen."}
{"id": "271539", "revid": "96586", "url": "https://eu.wikipedia.org/wiki?curid=271539", "title": "Andr\u00e9 Delvaux", "text": "Andr\u00e9 Delvaux (Lovaina, 1926ko martxoaren 21a - Valentzia, 2002ko urriaren 4a) belgikar zinema-zuzendaria izan zen.\nZuzenbidea, germaniar filologia eta pianoko ikasketak egin zituen, eta bere lehen film luzea, \"Gizon kaskamotza\", ia berrogei urte zituela zuzendu zuen. Hizkuntzalaritza eta musika izan ziren bere zinemaren oinarri nagusiak. Flandestar literaturako eskolak eman zituen, eta arte zinematografikoko irakasle izan zen, Belgikako Zinema Eskolan. Estetikako saiakera-idazle nabarmena zen, gainera; irudiari eta hotsari buruzko bere teorien froga praktiko gisa egin zituen film batzuk. 1960tik 1966ra bitartean, kultura-programak egin zituen telebistarako, Jean Renoir eta Federico Fellini zinemagileei buruzko sailak, besteak beste. Baina \"Gizon kaskamotza\" filmarekin egin zuen zinemarako jauzia. 1960ko hamarraldiko film berezienetako bat da, Johan Daisne abangoardiako idazlearen obraren egokitzapena. Filmak izan zuen arrakastari esker, \"Gau bat, tren bat\" egin zuen gero, eta harrezkero, europar zinemagile nagusietako bat bihurtu zen. Debutaz gero, nazioarteko kritikaren onespena izan zuen beti. Bere estilo narratibo soilak eta filmei darien errealismo magikoak guztiz xarmatu zituen europar zinemagileak. Oso zorrotza zen bere proposamenetan, denbora-tarte luzeak igarotzen zituen proiektu bat bukatu eta beste bati ekin baino lehen, eta horregatik hamabi bat film besterik ez zituen egin, zuzendari gisa egindako hogeita hamabost urtean. Lan nagusiak: \"Gizon kaskamotza\" (1965), \"Gau bat, tren bat\" (1968), \"Hitzordua Brayn\" (1971), \"Belle\" (1973), \"Eme erdi zakur erdi otso\" (1978), \"Woody Alleni, Europatik, maitasunez\" (1980), \"Benvenuta\" (1983), \"Babel Opera\" (1985)."}
{"id": "271540", "revid": "56334", "url": "https://eu.wikipedia.org/wiki?curid=271540", "title": "Kenichi Fukui", "text": " (Nara, Honshu uhartea, 1918ko urriaren 4a - Kyoto, 1998ko urtarrilaren 9a) japoniar kimikaria izan zen. Kiotoko Unibertsitate Inperialean egin zituen kimikako ikasketak, eta unibertsitate hartako irakaslea izan zen 1944tik 1982ra bitartean; besteak beste, Japoniako Kimika Elkarteko eta Oinarrizko Kimikaren Institutuko lehendakari izan zen.\nLan esperimental gehienak kimika organikoaren alorrean egin zituen, karbonozko gai elkartuei buruz, fuelari, gasari eta ikatzari buruz, besteak beste. Erreakzio kimikoei buruzko ikerketak egin zituen; hain zuzen ere, atomoak erreakzio kimikoetan elkarri nola lotzen zaizkion aztertu zuen, nagusiki. 1952. urtean egindako lanetan ikusi zuenez, elektroiak, nukleoaren inguruan hodeien modukoak osatuz, orbitaletan mugitzen ziren, eta elkarren alboan kokaturik dauden atomo desberdinetako orbitalen edo elektroi-hodeien arteko elkarreraginaren bidez lotzen ziren atomoak bata bestearekin. Oso zaila zen, dena dela, zein eratako elkarketak gertatzen ziren asmatzea, baina Fukuik metodo bat asmatu zuen gai elkartu jakin bat osatzeko zein atomo jakin elkartzen diren asmatzeko, atomoaren elektroi-hodeiaren dentsitatea neurtuz. Atomo bateko energia goreneko elektroiak (oro har kanpoaldeko orbitaletan egoten direnak) beste atomora aldatzen ohi dira, eta Fukuik orbital lotzaile deitu zuen orbital berria osatzen dute horrela.\n1970. urteaz gero, Fukuik eta bere lan-taldeak erreakzio kimikoak eta molekulen formak aztertzeko hainbat lan egin zituzten. Kimikako Nobel Saria eskuratu zuen 1981ean, R. Hoffmann zientzialariarekin batera, alor berean, baina zeinek bere aldetik, egindako ikerketengatik."}
{"id": "271541", "revid": "58701", "url": "https://eu.wikipedia.org/wiki?curid=271541", "title": "Stephan Hermlin", "text": "Stephan Hermlin, jaiotza-izenez Rudolf Leder (Chemnitz, Alemania, 1915eko apirilaren 13a - Berlin, Alemania, 1997ko apirilaren 6a) alemaniar idazlea izan zen.\nBiografia.\n1931n Gazteria Komunista elkarteko kide egin zen, eta inprimategi batean lanean hasi zen. 1936an Egiptora emigratu zuen, eta Palestinara joan zen gero. Handik, Espainiara igaro zen, Gerra Zibilean parte hartzera. Gero, Ingalaterra, Frantzia eta Suitzara joan zen, eta 1945ean itzuli zen Alemaniara. Frankfurten, erredaktore gisa hasi zen lanean, eta 1947an, Bigarren Mundu Gerraren erdian, sobietarren mendeko eremura igaro zen. Erbestetik itzulita ezagutarazi zuen bere burua idazle gisa. Dena dela, lehenago, Suitzan argitaratu zituen bere lehen poemak. Konposizio poetiko horietan surrealismoaren eta sinbolismoaren eragin handia nabari da, komunismoarenaz gainera. Hitz lauzko lanetan, fikzioa eta errealitatea nahastu zituen, eta irudi bat nagusitzen da haietan guztietan: bakartasunarena.\nLan aipagarriak ditu, besteak beste, \"Der Leutnant Yorck von Wartenburg\" (1946, \"Yorck von Wartenburg tenientea\"); \"Die Zeit der Einsamkeit\" (1949, \"Bakartasunaren garaia\"); \"Die Zeit der Gemeinsamkeit\" (1949, \"Konpainiaren garaia\"); \"Die erste Reihe\" (1951, \"Lehen lerroa\"), faxismoaren aurkako erresistentziako kideen erretratua. \"Die Kommandeuse\" (1954, \"Komandante andrea\") narrazioak kritika handiak izan zituen herrialdearen bi aldeetan, nazien erregimenaren garaiko gertaerak Alemaniako Errepublika Demokratikoan 1953ko ekainaren 17an gertatu zirenekin parekatzen zituelako. 1980ko hamarraldian, Hermlinek saiakerak idatzi zituen, batez ere, eta Alemaniako alde bietako artisten arteko truke intelektuala gauzatzen ahalegindu zen."}
{"id": "271542", "revid": "28807", "url": "https://eu.wikipedia.org/wiki?curid=271542", "title": "Rudolf Leder", "text": ""}
{"id": "271543", "revid": "28807", "url": "https://eu.wikipedia.org/wiki?curid=271543", "title": "Mar\u00eda San Gil Noain", "text": ""}
{"id": "271545", "revid": "56334", "url": "https://eu.wikipedia.org/wiki?curid=271545", "title": "John A. Pople", "text": "John Anthony Pople (Burnham-on-Sea, Somerset, Ingalaterra, 1925eko urriaren 31 - Chicago, AEB, 2004ko martxoaren 15a) kimikari teorikoa izan zen. Kimikako Nobel Saria irabazi zuen 1998an, W. Kohnekin batera, gertaera kimiko-kuantikoen zenbakizko azterketa-metodoak asmatzeagatik.\nBiografia.\nMatematikako ikasketak egin zituen, Cambridgeko Unibertsitatean. 1964an, kimika fisikoko eskolak eman zituen, Estatu Batuetako Carnegie Mellon Unibertsitatean, eta 1986an, Northwesterneko Unibertsitatean. 1950eko hamarraldian, erresonantzia magnetiko nuklearraren oinarri teorikoak aztertzen lehena izan zen, baina molekulen portaera deskribatzen duten quantumen kimikako ekuazio konplexuen zenbakizko azterketa-metodoak asmatzea izan zen zientziari egin zion ekarpenik handiena. Formalismo hori oso konplexua da, eta bere azterketa matematikoa bi edo gehienez ere hiru atomo dituzten molekuletan aplika daiteke bakarrik, arrakastarik izango bada. Ekuazioen konplexutasuna berreketaz handitzen da atomo kopuruarekin, eta zisteina bezalako molekulak zenbakizko azterketaren bidez baizik ezin dira ebatzi; hau da, ordenagailuak erabiliz. Popleren aitzindari-lana funtsezkoa izan zen, eta matematikari izatea lagungarri izan zitzaion, kasu bakoitzean algoritmo egokia aurkitzeko. Popleren taldeak egin zuen lehen kalkulu programa Gaussian 70 izan zen. Programak esperimentu oso garestiak eta oso motelak aurrezteko balio izan zuen. Bere algoritmoek gero eta efektu fisiko zehatzagoak lortu zituzten, eta bere programak esperimentuak bezain zehatzak izatera iritsi ziren. Gaur egun, metodo horiek ezinbestekoak dira kimika eta fisika laborategietan."}
{"id": "271546", "revid": "58701", "url": "https://eu.wikipedia.org/wiki?curid=271546", "title": "Novalis", "text": "Novalis \u2014jaiotza izenez Georg Philipp Friedrich Freiherr von Hardenberg\u2014 (Oberwiederstedt, Frankonia, Alemania, 1772ko maiatzaren 2a - Weissenfels, Halle, Alemania, 1801eko martxoaren 25a) olerkaria, eleberrigilea eta filosofoa izan zen. Alemaniako lehen erromantizismoaren olerkari eta kontalari garrantzitsuena da. Mistizismo eta indibidualismorako joera zuen.\nBizitza.\nNovalis familia protestante batean jaio zen; aita lurjabe txikia zuen, eta pietismoari jarraituz hezi zuten. Gorpuzkeraz txikia eta ahula zen, eta horrek eragin handia izan zuen haren bizitzan eta obran, heriotzari eman zion garrantzian batez ere.\nLehenengo ikasketak irakasle pribatu batekin egin zituen. Ondoren, zuzenbide eta filosofiako ikasketak hasi zituen Jenako Unibertsitatean (1790), eta Fichte eta Schiller izan zituen irakasle. Leipzigera joan zen, gero, natura-zientziak ikastera, eta han Schlegel ezagutu zuen; harenlehen olerkiek hiruren eragina dute. Kanten eta Fichteren filosofiaren oinarriak ezagutu zituen Leipzigen. Azkenik, Wittenbergera joan zen 1793an, ikasketak osatzera.\n1794-1795 bitartean 14 urteko neska gazte batekin (Sophie von K\u00fchn) maitemindu zen, eta ezkontzeko hitza eman zioten elkarri, baina 1797an emaztegaia hil egin zitzaion. Maitea oso gaixorik zegoela, Jenara joan zen hura ikustera, eta orduan hasi zen erromantikoekin harremanetan. Lehen emaztegai haren heriotzak are eragin erabakigarriagoa izan zuen Novalisen obran: emakume ezin hobearen iruditzat hartu zuen, eta melankoliaz kutsatu zuen bere obra.\n1798an berriro maitemindu zen, eta 1799an meategietako ikuskatzaile gisa hasi zen lanean. Bizimodu erosoa izateko moduko postua zen, baina tuberkulosiak jo zuen berehala, eta ezkontzaren eguna baino lehen hil zen, 1801ean.\nLiteratura-lanak.\nNovalisen sorkuntzaren garai oparoena bere bizitzako azken bost urteetakoa izan zen.\n\"Hymmen an die Nacht\" (1800, \u00abGauaren ereserkiak\u00bb) maisulana osatzen duten sei olerkiak bertso librekoak dira. Gauaren gorazarrea egin zuen lan erromantiko handi hartan; gauari, heriotzari eta bizitza gorenago bati eskainitako pasarteak idatzi zituen, eta bere maitalearekin eta unibertsoarekin bat egite mistiko eta maitasunezko bat iragarri zuen.\nLan horren ondoren \"Geistliche Lieder\" (1799, \u00abKantu espiritualak\u00bb) eta \"Marienlieder\" (\u00abMariaren kantuak\u00bb) idatzi zituen. Herri-poesiaren kutsu nabarmena dute bi obra horiek.\nBukatu gabe utzitako \"Heinrich von Ofterdingen\" (1802) eleberria Erdi Aro idealizatu batean kokatu zuen; han, ikus daitekeenaren eta ikusezina denaren batasun magikoa kantatu zuen: obra horren idealismoa Goethek \"Wilhelm Meister\" lanaren errealismoari kontrajartzen dio.\nNovalis protestantea zen, baina bazuen katolizismoarekiko lotura ere. Hori adierazi zuen, hain zuzen ere, \"Die Christenheit oder Europa\" (1799, \u00abKritautasuna edo Europa\u00bb) saiakeran. Lan filosofiko-erlijioso horretan, Mendebaldearen fede-batasuna proposatu zuen, betiere Erdi Aroko espirituan oinarriturik. Eliza kristau unibertsal batuaren alde egin zuen Novalisek, Erreformak hondatu zuen batasun kultural, sozial eta intelektuala berreskuratzeko bide gisa harturik batasuna.\nIkuspegi unibertsalista antzematen zaio, orobat, \"Blutenstaub\" (1798, \u00abPasarteak\u00bb) erlijio, olerkigintza, filosofia, zientzia, musika eta abarri buruzko gogoeta-bilduman.\nAzkenik, 1798-1801 bitartean \"Heinrich von Ofterdingen\" eleberri autobiografikoa idatzi zuen. Amaitu gahe utzi zuen, haina 1802an argitara eman zen, eta hari esker izan du Novalisek ospe gehien. Bertan egileak bizitako esperientziak eta olerkigile erromantikoari buruz zuen iritzia azaltzen dira; olerkigintzak ikusgai denari eta ikusezin denari ematen dion batasun magikoa goretsi zuen lan horretan."}
{"id": "271547", "revid": "512", "url": "https://eu.wikipedia.org/wiki?curid=271547", "title": "Alain Connes", "text": "Alain Connes (Draguignan, Var, 1947ko apirilaren 1a) frantses matematikaria da.\nBiografia.\nLehenengo ikasketak Parisko \u00c9cole Normale Sup\u00e9rieurean egin zituen. Graduatu ondoren (1970), Ikerketa Zientifikorako Zentro Nazionalarentzat aritu zen ikerlanean. Bere tesiak \"(III. motako faktoreen sailkapen bat)\" aljebra operatzaileak, bereziki Von Neumann aljebrak, aztertzen ditu. Jacque Dixmieren laguntzaz idatzi zuen, eta 1973an aurkeztu zuen. 1974-75 ikasturtea Ontarioko Erreginaren Unibertsitatean (Kanada) igaro zuen. 1976tik aurrera Parisko VI. Unibertsitatean lan egin zuen. Princetongo Ikerketa Aurreratuetako Institutuan ere aritu zen. 1980an Parisko Unibertsitatea utzi zuen eta Bures-sur-Yvetteko Ikerketa Zientifiko Aurreratuen Institutura joan zen irakasle. 1981ean Ikerketa Zientifikorako Zentro Nazionalera itzuli zen, oraingo honetan ikerketen zuzendari gisa. Postu hori zortzi urtez bete zuen. Parisko Frantziako Eskolako irakasle ere bada 1984az geroztik. 1983an Fields domina eman zioten Varsoviako Nazioarteko Kongresuan. III. motako faktoreez gainera, Connesek matematikako arlo asko aztertu ditu: geometria diferentziala, ez-trukakorraren integrazioa, etab. Bere azkeneko lanetan geometria ez-trukakorra aztertu du; testu garrantzitsu bat argitaratu zuen gai horri buruz 1994an. Fields dominaz gainera, beste sari asko jaso ditu: Aime\u00e9 Berth\u00e9 saria (1975), Pecot-Vimont saria (1976), Ikerketa Zientifikorako Zentro Nazionaleko urrezko domina (1977), Parisko Zientzietako Akademiaren Amp\u00e8re saria (1980), Frantziako Elektrizitatearen saria (1981), eta Crafoord saria (2001). 1982an Zientzietako Akademiako kide izendatu zuten."}
{"id": "271548", "revid": "56334", "url": "https://eu.wikipedia.org/wiki?curid=271548", "title": "Walter Kohn", "text": "Walter Kohn (Viena, 1923ko martxoaren 3a - Santa Barbara, Kalifornia, 2016ko apirilaren 19a) estatubatuar fisikaria eta matematikaria izan zen. Dentsitate funtzionalaren teoria adierazi zuen, molekulen geometria eta beren loturen ezaugarriak ezagutzeko balio duena. Matematika- eta fisika-ikasketak egin zituen, Torontoko Unibertsitatean (Kanada) eta Harvarden (Estatu Batuak). Irakasle izan da Harvardeko Unibertsitatean (1948-1950), Carnegie Mellonen (1950-1960), San Diegoko Unibertsitatean (1960-1979), eta Santa Barbarako Unibertsitatean. San Diegoko Unibertsitateko fisika-saileko idazkari izan zen 1961-1963 bitartean, eta Santa Barbarako Unibertsitateko Fisika Teorikoko Insititutuko sortzaile eta zuzendari 1979-1984 bitartean. 1991tik aurrera azkeneko erakunde horretako fisika-saileko ikertzaile izan da. Bere ikerketen bidez frogatuta utzi zuen molekula konplexu baten geometria-teoriaren bidez lortzeko ez dagoela zertan azterturik elektroi bakoitzaren mugimendua; aitzitik, aski dela espazioaren edozein puntutan kokatuta dagoen batez besteko elektroi kopurua ezagutzea. Teoria hori egitura molekularren zenbakizko kalkuluan erabili izan da arrakastaz, eta entzima eta katalisi mekanismoak aztertzeko balio du. Horrez gainera, erdieroaleen fisika, supereroankortasuna, gainaldeen fisika eta katalisiari buruzko lan asko argitaratu ditu. Lan horietatik guztiengatik, sari asko jasotakoa da: egoera gotorreko fisikako Oliver Buckley saria (1960), Davisson-Germer saria (1977) eta Feenberg domina (1991), besteak beste. 1998an Kimikako Nobel Saria jaso zuen, J. A. Poplerekin batera, molekulen ezaugarrien eta prozesu kimikoen azterketa teorikoan aitzindari izateagatik."}
{"id": "271549", "revid": "1545", "url": "https://eu.wikipedia.org/wiki?curid=271549", "title": "Erich Leinsdorf", "text": "Erich Leinsdorf (Viena, 1912ko otsailaren 4a - Zurich, 1993ko irailaren 11a) estatubatuar orkestra-zuzendaria izan zen, jatorriz austriarra.\nBost urte zituela, pianoa ikasten hasi zen, eta 1920. urtetik aurrera, Paul Pisken emaztearekin lan egin zuen. Ondoren, Paul Emerichekin (1923-1928) jarraitu zituen piano-ikasketak, eta Paul Amadeus Piskekin konposizioa. Biolontxeloa ere landu zuen, Lilly Koszekin batera. 1930ean, orkestra-zuzendaritzako ikastaro bat egin zuen Salzburgon. 1931tik 1933ra bitartean, Vienako musika-akademian trebatu zen, eta 1933an, akademia horretako orkestra zuzendu zuen. Handik urtebetera, Salzburgoko Jaialdiko zuzendari-laguntzaile izan zen. Ondoren, New Yorkeko Metropolitan operak laguntzaile gisa aritzeko eskatu zion, eta 1938an, \"Walkyria\" zuzendu zuen. Handik hilabetera, opera hartako bigarren zuzendari izendatu zuten, eta 1939an, alemaniar errepertorioko zuzendari hartu zuten. 1942an, Estatu Batuetako hiritartasuna hartu zuen. 1943tik 1946ra bitartean, Clevelandeko orkestrako musika-zuzendari izan zen, eta 1947tik 1956ra bitartean, Rochestereko orkestra filarmonikoko zuzendari. 1956an, New Yorkeko operako zuzendari izan zen. Handik urtebetera, Poulencen \"Karmeldarren elkarrizketa\" zuzendu zuen, San Franciscoko operan. Bostongo Orkestra Sinfonikoaren zuzendari izan zen, 1962tik 1969ra bitartean, eta bitarte horretan, zazpiehun kontzertutik gora eman zituen. Baina orkestraren administrazioarekin gorabeherak izan ondoren, hiria utzi, eta batetik bestera aritu zen. Hainbat bidaia egin zituen Europara, Bayreutheko Jaialdira, batez ere. Vienako Orkestra Filarmonikoan eta Berlingo Orkestra Sinfonikoan ere aritu zen."}
{"id": "271551", "revid": "336", "url": "https://eu.wikipedia.org/wiki?curid=271551", "title": "Paul Henreid", "text": "Paul Henreid \u2014jaiotza-izena: Paul George Julius Henreid Ritter von Wassel-Waldingau\u2014 (Trieste, Austria, 1908ko urtarrilaren 10a - Santa Monica, Kalifornia, 1992ko martxoaren 29a) estatubatuar zinema-aktore eta zuzendaria izan zen, austriarra jatorriz.\nBiografia.\nSuediar baroi baten semea zen. Arte dramatikoko ikasketak egin zituen, eta antzoki batean Max Reinhardten laguntzaile-lanak egiten ziharduela, Otto Premingerrek aktore-dohainak ikusi zizkion. Bere lehen filma, \"Hohe Schule\" (1934), Austrian egin zuen, baina nazismoaren erasotik ihesi, 1935ean, Britainia Handian lan egin behar izan zuen, eta 1939az geroztik, Estatu Batuetan.\n\"Goodbye, Mr. Chips\" (1939) filmean parte hartu zuen, eta nazismoaren arriskuez ohartarazten zuten zenbait lanetan ere bai: \"Last Train to Munich\" (1940), \"Joan of Paris\" (1941) eta \"Casablanca\" (1942), azken horretan, Europa erdialdeko erresistentziako kide baten papera eginez. Warner etxeak kontratatu zuen, eta entzute handia lortu zuen \"Now Voyager\" (1941) filmean, Bette Davisen senarraren paperean. Ondoren, \"The Spanish Main\" (1945), \"Last of the Bucaneers\" (1950), \"Song of Love\" (1947) eta \"Of Human Bondage\" (1946) filmetan ere parte hartu zuen.\n1948az geroztik, bere filmak ekoizten hasi zen, eta 1957tik aurrera, zuzendari-lanetan. Hala, \"For Men Only\" (1951), \"A Woman\u00b4s Devotion\" (1957), \"Live Fast, Die Young \"(1960) edo \"Dead Ringer\" (1964) filmak eta \"Alfred Hitchcock Presents\" telebistako saioko kapitulu asko ere berak zuzendu zituen. Gero, 1970eko hamarraldian, superprodukzio askotan agertu zen: \"The Four Horsemen of the Apocalypse\" (1962), \"Operation Crossbow\" (1965), \"The Madwoman of Chaillot\" (1968) eta \"\" (1977)."}
{"id": "271552", "revid": "28807", "url": "https://eu.wikipedia.org/wiki?curid=271552", "title": "Paul George Julius Henreid Ritter von Wassel-Waldingau", "text": ""}
{"id": "271553", "revid": "1545", "url": "https://eu.wikipedia.org/wiki?curid=271553", "title": "L\u00e9o Malet", "text": "L\u00e9o Malet (Montpellier, Frantzia, 1909ko martxoaren 7a - Paris, Frantzia, 1996ko martxoaren 3a) frantses idazlea izan zen.\nBiografia.\n1925ean Parisen hartu zuen bizilekua, eta han, talde anarkistetan sartu zen. Besteren kontura bizi zen, eta umorista gisa lan egiten saiatu zen. Baina, 1931n Andr\u00e9 Breton ezagutu zuenean, idazten hastea erabaki zuen. Surrealisten taldean sartu zen, eta hainbat agerraldi artistiko, politiko eta literariotan parte hartu zuen.\n1936an argitaratu zuen lehenengo poema-bilduma: \"Ne pas voir plus loin que le bout de son sexe\" (\"Ez ikusi bere sexuaren muturretik urrunago\"). Ondoren, 1937an \"J'arbre comme cadavre\" argitaratu zuen, eta 1940an \"Hurle \u00e0 la vie\" (\"Bizitzari oihu egin\"). 1940an preso hartu zuten, ezkerralde bakezalearekin lotura zuelako, eta Alemaniara eraman zuten.\n1941ean Parisa itzuli zenean, polizia-eleberriak idazten hasi zen, ezizenak erabiliz (Frank Hardin, Leo Latimer). 1943an, \"120, rue de la Gare\" lanean, Nestor Burma detektibe pribatua sortu zuen, gizakiaren pesimismoaren agergarria. Nestor Burma hogeita hamarren bat eleberritako heroia izan zen, \"Nouveaux Myst\u00e8res de Paris\" sailekoa, bereziki. Sail horretako istorioak auzoetan kokatzen dira: \"Fi\u00e8vre au Marais\", 1955; \"Brouillard au pont de Tolbiac\", 1956; \"Les Eaux troubles de Javel\", 1957; \"Du r\u00e9becca rue des Rosiers\", 1958.\nIlusio iraultzaileetara itzulirik, bere bilakaeraren giltzarria trilogia baten bidez erakutsi zuen: \"La vie est d\u00e9gueulasse\" (1948, \"Bizitza nazkagarria da\"); \"Le soleil n'est pas pour nous\" (1949, \"Eguzkia ez da guretzat\"); \"Sueur aux tripes\" (1969, \"Izerdia hesteetan\"). Omer Refreger eta Jean de Selneuves ezizenekin abenturazko eleberriak argitaratu zituen."}
{"id": "271554", "revid": "336", "url": "https://eu.wikipedia.org/wiki?curid=271554", "title": "Simon Rattle", "text": "Sir Simon Denis Rattle (Liverpool, Ingalaterra, ) britainiar orkestra-zuzendaria izan zen. Piano-, perkusio- eta orkestra-zuzendaritzako ikasketak egin zituen Londresko \"Royal Academy of Music\"en. Zuzendari gisa berehala nabarmendu zen, eta 1974an John Player Nazioarteko Zuzendari Lehiaketako lehen saria irabazi zuen. 1974-1977 bitartean Bournemouttheko Orkestra Sinfonikoko eta Sinfoniettako zuzendari-laguntzaile gisa lan egin zuen, eta 1980an Birminghameko Sinfonikoko lehen zuzendari eta zuzendari artistiko izendatu zuten. \"Henry Wood Promenade Concerts\"etan (1976) eta Glyndebourneko Jaialdian (1977) parte hartu duen zuzendari gazteena izan da. Gustav Mahler, Jean Sibelius, Igor Stravinski, Serguei Rachmaninoff eta Jan\u00e1cek ditu musikari kutunenak. Operan arrakasta handia izan zuen George Gershwinen \"Porgy and Bess\"ekin (Glyndebourne, 1986), Alban Bergen \"Wozzeck\"ekin (Los Angeles, 1988) eta Jan\u00e1ceken \"Azeri maltzurra\"rekin (Covent Garden, 1990). XX. mendeko musikaren defendatzaile sutsua da, eta gehienbat egungo musikagileen obrak interpretatu ditu. Hala ere, \"Orchestra of the Age of Enlightment\" (edo Argien Mendeko Orkestra) gidatu zuen, garai hartako musika-tresnekin (\"Idomeneo\", Wolfgang Amadeus Mozart, Londres, 1987). 1987an, Glyndebourneko Jaialdian, Mozarten \"Figaroren ezteiak\" gidatu zituen orkestra horrekin; obra hura horrelako orkestra batekin jotzen zen lehen aldia izan zen. Benjamin Britten, Jan\u00e1cek, Gustav Mahler eta Jean Sibeliusen lanen grabazioak egin ditu, besteak beste. 1999an, Berlingo Orkestra Filarmonikoaren zuzendaria izendatu zuten eta kargu horretan dihardu gaur egun ere. 2008. urtean Musikako Juan de Borb\u00f3n saria jaso zuen."}
{"id": "271557", "revid": "512", "url": "https://eu.wikipedia.org/wiki?curid=271557", "title": "Jusepe de Ribera", "text": "Jusepe de Ribera () (X\u00e0tiva, Valentzia, 1591ko urtarrilaren 12a - Napoli, Italia, 1652ko irailaren 2a) \u2014txikia zenez, Italian \"lo Spagnoletto\" (\u00abEspainiartxo\u00bb) deitua\u2014 pintorea eta inprimatzailea izan zen. Espainiako pintore barroko nagusietako bat izan zen eta, bereziki, erlijio eta mitologiako eszenetan erakutsi zuen errealismo biziarengatik nabarmendu zen.\nBizitza.\nItalian eman zituen bizitzako urte gehienak. Badirudi Francisco Ribaltarekin egon ondoren Italia aldera jo zuela, Parmara lehenik eta Erromara gero (1608-1610). Garai hartan, Napoli Espainiako koroaren mendean zegoen: hantxe ezkondu zen (1616) eta hantxe ezarri pintura-lantegia, erregeordeen eta Erromako hierarkia katolikoaren zerbitzuan. Caravaggioren jarraitzaile nagusietako bat izan zen Italian. Erlijio-gaiak bezala (1616-1620, Osunako kolegiatako erretaula; 1624, \"San Bartolomeren martiritza\"), maisutasun handiz landu zuen, besteak beste, mitologiaren mundua (1626, \"Sileno horditurik\"; 1634, \"Bakoren alegia\"; 1637, \"Venus eta Adonis\"; 1637, \"Apolo eta Marsia\"). Azken muturrera eraman zuen eszenetako errealismoa, eta ezohiko pertsonengana jo zuen zenbaitetan (1631, \"Abruzziko emakume bizarduna\"), baina gehiago izan ziren kaleko erretratu arruntak (1637, \"Edale alaia\"; 1637, \"Neskatxa panderojotzailea\"; 1643, \"Nanoa eta txakurra\"); dastamena, entzumena eta usaimenaren pertsonifikazioak ere aurkeztu zituen obra banatan. Konposizio-maila handiko obrak ere egin zituen, bizitzako azken urteetan, batez ere \"Jakoben ametsa\", 1639; \"Errege Magoen adorazioa\", 1651; eta \"Apostoluen jaunartzea\", 1651. Bizirik zegoela, ospe handia izan zuen Europa guztian, eta bereziki preziatu zuten XVIII. mende bukaeratik aurrerako pintore erromantikoek.\nMargolan ospetsuak.\nHona lan ezagunetariko batzuk:"}
{"id": "271558", "revid": "6327", "url": "https://eu.wikipedia.org/wiki?curid=271558", "title": "Lo Spagnoletto", "text": ""}
{"id": "271559", "revid": "46380", "url": "https://eu.wikipedia.org/wiki?curid=271559", "title": "Carlos Rojas", "text": "Carlos Rojas Vila (Bartzelona, Katalunia, 1928ko abuztuaren 12a - Greenville, Hego Carolina, 2020ko otsailaren 8a) katalan idazle eta unibertsitate-irakaslea izan zen.\nBiografia.\n1951n eskuratu zuen Filosofia eta Letretetako lizentzia Bartzelonako Unibertsitatean, eta 1955ean egin zen doktore Madrilgoan. Irakasle izan zen, besteak beste, Estatu Batuetan, Rollins Collegen (Florida) eta Emoryko Unibertsitatean (Atlanta).\nLehen eleberria, \"De barro y esperanza\" \"(Lohiaz eta itxaropenaz)\" 1957an argitaratu zuen, eta hurrengo urtean kaleratu zituen \"El futuro ha comenzado\" \"(Etorkizuna hasia da) \"eta \"El asesino de C\u00e9sar (Zesarren hiltzailea)\", azken hori Ciudad de Barcelona sariduna (1958). Harrezkero irabazi ditu beste zenbait sari ere, adibidez 1968ko \"Miguel de Cervantes\" Espainiako Literatura Sari Nazionala, \"Auto de fe (Fede-zigorra)\" lanarekin, Planeta saria 1977an \"Aza\u00f1a\" liburuarekin, Ateneo de Sevilla saria \"Memorias in\u00e9ditas de Jos\u00e9 Antonio Primo de Ribera\" \"(Jos\u00e9 Antonio Primo de Riberaren memoria argitaragabeak)\"; 1980an, Nadal saria \"El ingenioso hidalgo y poeta Federico Garc\u00eda Lorca asciende a los infiernos\" obragatik eta, 1984an, Espejo de Espa\u00f1a saria \"El mundo m\u00edtico y m\u00e1gico de Pablo Picasso (Pablo Picassoren mundu mitiko eta magikoa) \"idazlanarekin. 90ko hamarkadan,\"El jard\u00edn de Atocha\" (1990) eta \"Proceso a Godoy\" (1992) eleberriak dira azpimarratzekoak. Baina eleberriez gainera, saiakera ugari ere idatzi ditu: \"Di\u00e1logos para otra Espa\u00f1a\" (1966, \"Elkarrizketak beste Espainia batentzat\"), \"Por qu\u00e9 perdimos la guerra \"(1970, \"Zergatik galdu genuen gerra\"), \"La guerra civil vista por los exiliados\" (1975, \"Gerra zibila, erbesteratuek ikusia\"), \"Retratos antifranquistas\" (1977, \"Erretratu antifrankistak\") etab. Eta, azkenik, edizio kritikoak osatu ditu ingeles eleberrigileei buruz."}
{"id": "271560", "revid": "336", "url": "https://eu.wikipedia.org/wiki?curid=271560", "title": "Frank Sherwood Rowland", "text": "Frank Sherwood Rowland (Delaware, Ohio, 1927ko ekainaren 28a \u2013 Newport Beach, Kalifornia, 2012ko martxoaren 10a) estatubatuar kimikaria izan zen.\nChicagoko Unibertsitatean eskuratu zuen doktoregoa, 1952. urtean. Ondoren irakasle jardun zuen Princeton eta Kansasko unibertsitateetan, eta Kaliforniako Irvin Unibertsitateko kimikako katedra eskuratu zuen 1964an. Handik hogeita hamar urtera, 1994an, unibertsitate hartako Donald Bren ikerketa-katedra lortu zuen. Rowland eguratseko kimikan eta erradiokimikan aditua da, eta Mario Molina lankidearekin batera hozkailuetan, \"spray\"etan eta abarretan erabiltzen diren klorofluorokarbono industrialek (CFC) ozono-geruza kaltetzen dutela aurkitu zuen. Aurretik Paul J. Crutzenek oxido nitrosoa eguratseko geruza gorenetara igo eta ozonoa hondatzen zuela aurkitu zuen bezala, Molinak 1973an iragarri zuen CFCekin ere gauza bera gertatzen zela. Harrezkero gai horrek ozono-molekulen egonkortasunean duen eragina aztertzeko ikerketak egin zituzten Rowland eta Molinak, eta ondorio hau atera zuten: CFC molekulek egonkor irauten dute eguratseko geruza beherenetan, baina goialdera igo ahala argi ultramorea xurgatzen hasten dira, hautsi egiten dira eta kloro-atomoak sortzen dituzte, eta kloro-atomoek, berriz, kalte egiten diete ozono-molekulei. Zientzietako Nazio Akademiak oniritzia eman zion bi ikertzaileon lanari, eta horrela hasi zen mundu guztian CFCak debekatzeko kanpaina, 1985az gero bereziki indartu dena, britainiar ikertzaile batzuek Antartika inguruan ozono geruzaren % 40 hondatuta dagoela aurkitu zutenez gero. 1995ean, Kimikako Nobel Saria eman zieten Rowland, Molina eta Crutzeni ozono-geruzaren hondamenaz egindako lanengatik."}
{"id": "271562", "revid": "336", "url": "https://eu.wikipedia.org/wiki?curid=271562", "title": "Peter Maxwell Davies", "text": "Peter Maxwell Davies (Manchester, Ingalaterra, 1934ko irailaren 8a - Sanday, Orkadak, Eskozia, 2016ko martxoaren 14a) abangoardiako musikagilea izan zen.\nBizitza.\nManchesterko Musika Talde Berriko kide zen, Birtwisle eta Alexander Goehrrekin batera. Musika-ikasketak Manchesterko Musika Eskolan eta Manchesterko Unibertsitatean egin zituen. 1957an, beka bat irabazi zuen Goffredo Petrassi musikagile italiarrarekin Erroman ikasteko. Ikasketak amaitu ostean, musika-irakasle izan zen Cirencesterko eskolan. 1967an, musikagile eta interprete gisa hasi zen Pierrot Playersekin (taldearen sortzaile izan zen, Birtwislerekin batera). Daviesen hurrengo hiru urteetako konposizio gehientsuak esandako taldeak interpretatu zituen. 1970ean desegin zen taldea, eta The Fires of London izeneko taldea sortu zuen Daviesek, musika-zuzendari bakarra bera zela. Urte hartatik aurrerako musika gehiena Eskoziako Orkney uharteetan egin zuen, eta eskoziar musikan oinarritu zituen bere konposizio asko.\n\"Gizon armatuaren gaineko meza \"izeneko obran, Erdi Aroko musikako hainbat elementu antzematen dira, ez dago alferrik XIII. mendeko dantzetan inspiratua. Antzerkirako egin dituen lanen artean aipatzekoak dira \"Eight song for a mad king\", \"Le jongleur de N\u00f4tre Dame\" maskaradarako idatzia eta \"Vesalii icones\". Hainbat opera ere idatzi ditu: \"Taverner\", XVI. mendeko musikagilearen bizitzari buruzkoa, \"The two fiddlers\", Orkneyko haurrentzat idatzia, \"The Lighthouse, The martyrdom of St. Magnus \"eta \"Ave Maris Stella\". Aipagarriak dira, orobat, \"Veni Sancte spiritus, Magnum mysterium, Leopardi fragments \"(tronpetarako sonata), bi sinfonia eta \"Turris campanarum sonatium\", Yamash'ta japoniar perkusionistarentzat idatzia.\n2004. urtean Master of the Queen's Music izendatu zuten, eta 2008. urtean Manchester University Music Societyko (MUMS) buru. 2009tik aurrera, Cambridgeko Homerton Collegeko ohorezko kide zen."}
{"id": "271563", "revid": "65203", "url": "https://eu.wikipedia.org/wiki?curid=271563", "title": "Issey Miyake", "text": "Issey Miyake (japonierazko izena: \u4e09\u5b85 \u4e00\u751f; Hiroshima, Japonia, 1938ko apirilaren 22a - Tokio, 2022ko abuztuaren 5a) moda diseinatzailea izan zen. Sortaldeko tradizioa, moda denboraz kanpoko, garbi eta eskultural batekin elkartu zuen, eta oihal zabalak erabili zituen, modu originalean, gorputzari mugimendu askatasuna uzteko.\nBizitza.\nDiseinu-ikasketak egin zituen Tamako Arte Unibertsitatean, eta 1965ean Parisa joan zen ikasketak sakontzera. 1966an Guy Laroche jostunari laguntzen hasi zitzaion, eta 1968an Givenchyren taldean hasi zen lanean. 1969an Geoffrey Beeneren New Yorkeko \"pr\u00eat-\u00e0-porter \"enpresa inportanteak estilista gisa kontratatu zuen, eta hurrengo urtean bere enpresa zabaldu zuen, Tokion.\n1971n aurkeztu zuen lehen arropa-bilduma, New Yorken. Miyakek, Sartaldeko janzkera tradizionaletik urrunduz, oihal zati zuzenak aukeratu zituen (kimonoak egiteko erabiltzen dena bezalakoak), soilak eta lasaiak. Teknika horrek egungo janzkeraz gogoeta egiteko balio izan zuen. Artistaren aburuz, jantziak gorputzaren eta mugimenduaren askatasuna nabarmendu behar du, eta haren kalitate estetikoa ez datza hainbeste xehetasunean edo horniduran, nola formaren soiltasunean, asimetrikoa batzuetan, mugimendua errazteko. Gero, ehunen azterketari aplikatu zion ikuspegi hori, eta material berriak (plastikoa, ihi txirikordatua, paper koipeztatua) eta efektu berriak (tolesak, drapeatuak edo trokelatuak) erabili zituen, bai alkandora-blusetan nola beroki laukizuzenetan edo kimono jantzietan.\n1975ean bere lehenengo denda zabaldu zuen Parisen, eta \"pr\u00eat-\u00e0-porter \"sareak ere sortu zituen, hala nola Issey Sport eta Plantation. 1980an Maurice B\u00e9jarten \"Casta Diva\" ballet obraren jantziak diseinatu zituen."}
{"id": "271564", "revid": "6950", "url": "https://eu.wikipedia.org/wiki?curid=271564", "title": "Alberto Sols", "text": "Alberto Sols Garc\u00eda (Sax, Alacant, 1917ko otsailaren 2a - Denia, 1989ko abuztuaren 10a) espainiar biokimikaria izan zen.\nMedikuntzako ikasketak egin zituen (1946). Ikasketak bukatuta, Bartzelonara joan zen, eta klinika-analista gisa eta fisika eta kimikako irakasle gisa lan egin zuen. Gero, diru-laguntza bati esker, Estatu Batuetan izan zen hiru urtez, Saint Louisko Washington Unibertsitatean, Cori senar-emazteekin batera, hexokinasari buruzko ikerketa-lanak egiten (garuneko energiaren metabolismoa baldintzatzen duen entzima bat da hexokinasa). Espainiara itzuli zenean (1954), Fisiologia Institutuan hasi zen lanean, eta bi urte geroago CSICen, karbohidratoen metabolismoaren entzimologia eta metabolismoaren erregulazioa aztertzen. Espainiako Biokimika Elkarteko sortzaileetako bat izan zen, eta erakundeko lehendakari lehenengo bost urteetan (1963-1968). Gero, Biokimikako Batzorde Nazionalaren ardura hartu zuen, 1972. urtera arte. 1969an, Madrilgo Medikuntza Fakultateko Biokimika Sailaren ardura hartu zuen, eta 1976an, biokimikako katedradun izendatu zuten, Madrilgo Unibertsitate Autonomoan. Halaber, Entzimologia eta Molekula Patologia Institutuko zuzendari izan zen CSCIen. Espainiako biokimikaren aitzindaritzat hartzen da. Lanik aipagarrienak: \"Nuevos sistemas de an\u00e1lisis calorim\u00e9trico\" (\"Azterketa kalorimetrikorako sistema berriak\") eta \"Regulaci\u00f3n metab\u00f3lica y Acci\u00f3n enzim\u00e1tica\" (\"Erregulazio metabolikoa eta entzimen eragina\"). Bere lanik gehienak aldizkari espezializatuetan argitaratu dira. Sari asko jasotakoa da: 1981eko Ikerkuntzako Asturiasko Printzea Saria eta 1988ko Ram\u00f3n y Cajal Ikerkuntza Sari Nazionala, besteak beste."}
{"id": "271565", "revid": "46380", "url": "https://eu.wikipedia.org/wiki?curid=271565", "title": "Salvador Giner", "text": "Salvador Giner i de San Juli\u00e1n (Bartzelona, 1934ko otsailaren 10a - 2019ko urriaren 19a) katalan soziologoa izan zen, eta 2005etik Institut d'Estudis Catalanseko presidentea.\n1995. urtean Kataluniako Generalitateak Creu de Sant Jordi saria eman zion, eta 2006. urtean, CISek Soziologia eta Politika Zientziako Sari Nazionala.\nBiografia.\nSorterrian hasi zen ikasketak egiten. Zuzenbideko lizentzia eskuratu zuen Bartzelonako Unibertsitatean, eta Soziologiako doktoregoa Chicagokoan. Europan, Estatu Batuetan eta Karibe inguruan osatu zituen bere ikasketak. Harrezkero, Britainia Handian lan egin zuen urte askoan, irakasle eta ikertzaile gisa, harik eta 1986. urtean sorterrira itzuli eta Bartzelonako Unibertsitate Autonomoko katedra eskuratu zuen arte. Ordutik unibertsitate horretako irakaslea izan zen, ekonomiako fakultatean.\nBere eragina Soziologian.\nGinerren lanen artean bereziki azpimarratzekoak dira teoria soziologikoari, pentsamendu sozialaren historiari eta gizarte industrial garaikidearen analisiari buruz egin dituen ekarpenak. Soziologian nagusitzen den teoria aniztasunaren aurrean, Ginerrek \"egitura sorra\" deritzenen kontzeptua proposatzen eta lantzen du; egitura horiei esker garai eta leku desberdinetan sorturiko teoriak eta ideiak multzoka daitezke, eta aukera ematen dute gizarte-zientzietan hainbeste arazo sortu ohi dituen paradigma aniztasuna gainditzeko.\nLanak.\nGinerren liburuen artean aipagarriak dira \"Historia del pensamiento social\" (1967, 1982an berrantolatua, \"Gizarte-pentsamenduaren historia\"), \"Sociolog\u00eda\" (1968, \"Soziologia\"), \"El progreso de la conciencia sociol\u00f3gica\" (1971,\" Kontzientzia soziologikoaren bilakaera\"), \"Sociedad masa\" (1976, \"Masa-gizartea\"), \"Europa contempor\u00e1nea: estructuras sociales y pautas culturales\" (1978,\" Europa garaikidea: gizarte-egiturak eta joera kulturalak\") eta \"La estructura social de Catalu\u00f1a\" (1980, 1984an osatua, \"Kataluniako egitura soziala\")."}
{"id": "271567", "revid": "28807", "url": "https://eu.wikipedia.org/wiki?curid=271567", "title": "Salvador Giner i de San Juli\u00e1n", "text": ""}
{"id": "271568", "revid": "512", "url": "https://eu.wikipedia.org/wiki?curid=271568", "title": "Chrysler", "text": "Chrysler automobilak egiten dituen estatubatuar multinazionala da. 1924an sortu zuen Walter Chryslerrek, \"Chrysler 70\" (70ZP eta 6 zilindro) bere lehenengo automobila aurkeztu zuenean. 1928an Chrysler konpainiak Dodge konpainia bereganatu zuen. Urte horretan bertan bi marka mendeko sortu ziren, \"Plymouth\" eta \"DeSoto\"; handik bi urtera desegin ziren.\nChryslerrek Dodge hartu zuenean, Estatu Batuetako automobil-egileen artean hirugarren etxea bihurtu zen. 1935ean diseinu aerodinamikoa zuen serieko lehenengo ibilgailua aurkeztu zuen, \"Airflow\". Izugarrizko iraultza izan zen formei dagokienez: gainalde guztiak biribildu egin ziren, eta argiak autoaren egitura osoaren barruan sartu ziren. Garai horretan enpresa Europara zabaltzearen beharra ikusi zen, eta hala, 1963an Simca enpresa bereganatu zuen.\nEra horretan Chryslerrek lantegiak izan zituen Frantzian, Britainia Handian eta Espainian (Barreiros enpresa erosita). Baina gauzek okerrera egin zuten, eta 1978an Europako saila saldu egin behar izan zuen Chryslerrek; Peugeoti saldu zion sail hori. 1987an American Motors Corporationen mende gelditu zen. 1980ko hamarraldian enpresak krisi larria igaro zuen, baina azken urteetan produktu berriei esker, goranzko aldia du berriz ere. Automobil berri horien artean aipagarriak dira \"Neon\" edota \"Vision\", eta batez ere, lehenengo monobolumen modernoa, urte askoan Estatu Batuetan gehien saldu den mota horretako automobila izan dena, \"Dodge Caravan\" edota \"Chrysler Voyager\". Bestalde, aipagarria da mendian eta edozein motatako eremuan erabiltzeko egokia den \"Jeep\" markako automobilak izan duen harrera."}
{"id": "271569", "revid": "336", "url": "https://eu.wikipedia.org/wiki?curid=271569", "title": "Franz Josef Degenhardt", "text": "Franz Josef Degenhardt (Schwelm, Westfalia, Alemania, 1931ko abenduaren 3a - Quickborn, Schleswig-Holstein, Alemania, 2011ko azaroaren 14a) alemaniar idazlea eta musikagilea izan zen.\nBiografia.\nFamilia katoliko erradikal eta faxismoaren kontrako batean hazi eta hezi zen. 1966an zuzenbide-ikasketak egin zituen eta Legebiltzarrez kanpoko oposizioarekin bat egin zuen legelari gisa. 1971. urtea arte Alemaniako Alderdi Sozialistako kide izan zen, eta 1978an Alderdi komunistako kide egin zen. Gero Quickbornera joan zen bizitzera, Hanburgotik gertu, literaturan buru-belarri murgildurik. 1960 eta 1970 ondoko urteetako gertakari politikoek eta Vietnamgo gerraren aurkako mugimenduek sakon hunkitu zuten.\nFran\u00e7ois Villon, Bertolt Brecht, Frank Wedekind, Kurt Tucholsky eta Joachim Ringelnatz idazleen tradizioan kokatzen da, gizartearen aurkako kritika gogorrengatik, gutxiengoen legelari gisa aritzeagatik, eta etorkizun sozialista baten aldeko lan nekaezinagatik.\nLehen diskoen bidez, burgesiaren aurkako balada abeslari gisa ezagutarazi zuen bere burua. Geroagoko lanek tonu gogorragoa hartu zuten: \"Im Jahr der Schweine\" (1969, \"Zerrien urtean\"), \"Mutter Mathilde \"(1972, \"Ama Mathilde\"). 1986an eta 1988an Hego-mendebaldeko Irratiko abeslari onenaren saria jaso zuen.\nEleberrigile gisa, 1970 ondoko urteetan ezagutarazi zuen bere burua. Obra gehienetan faxismoaren aurkako erresistentzia eta gerra ondoko alemaniar demokraziaren patua ditu hizpide: \"Z\u00fcndschn\u00fcre \"(1973, \"Metxak\"), \"Brandstellen \"(1975, \"Su-guneak\"), \"Die Mi\u00dfhandlung oder Der freih\u00e4ndige Gang \u00fcber das Gel\u00e4nder der S-Bahn-Br\u00fccke\" (1979, \"Gaizki tratatzea edo tren azkarraren zubiko barandako igarotze librea\"), \"Der Liedermacher \"(1982, \"Kantugilea\") eta \"Die Abholzung \"(1985, \"Mozketa\")."}
{"id": "271570", "revid": "512", "url": "https://eu.wikipedia.org/wiki?curid=271570", "title": "Denis Levaillant", "text": "Denis Levaillant (Paris, Frantzia, 1952ko abuztuaren 3a -) frantses musikagilea eta pianista da.\nBiografia.\nNancyn egin zituen piano- eta musika-idazketarako ikasketak. 1970eko hamarraldian berdin-berdin ikus zitekeen piano-errezitaletan edo jazz-kontzertuetan. Ondoren filmetako eta ikuskizun musikaletarako musika osatzen hasi zen. 1981ean \"Bleu 17\" elkartea sortu zuen, ikuskizun-modu berrietara zabalik zegoena. 1995ean, berriz, Fr\u00e9d\u00e9ric Leibovitzekin batera \"Musika generalista\" bulegoa sortu zuen, ikus-entzunezko alor guztiak lantzen zituena.\nKoreografoekin eta antzerki-zuzendari ospetsuekin lan egin zuen: \"Le Jardin du sanglier \"(1979, \"Basurdearen lorategia\"), \"Les Pas perdus \"(1983, \"Urrats galduak\"). Jarduera horiez gainera, azpimarratzekoa da Levaillantek zuen idazteko gaitasuna; hainbat aldizkaritan idatzi zuen: \"Le Monde de la musique, Revue d\u00b4esth\u00e9tique, Corps \u00e9crit\". Liburu bat ere idatzi du: \"L\u00b4Improvisation musicale \"(1980).\nIrrati-ekoizlea ere bazen, eta RAIko Italia saria irabazi zuen \"Speakers \"(1988) bere irratirako poemagatik, eta Tendanza nazioarteko saria \"Piano solo Piano \"ikuskizunagatik (1987). Operaren (\"OPA mia, \"1990) eta zirkuaren (\"Piano Circus, \"1993) alorretan ere aritu da, eta baita zineman ere. Levaillanten katalogoa hirurogei partiturak osatzen zuten 1999an. Musika-lan nagusiak hauek ditu: \"Harri beltzak, \"hamabi ahots mistotarako (1984); \"Gesualdoren hilobia \"(1995); \"Narzisoren ohiartzuna, \"piano eta orkestrarako kontzertua (1996), \"Ipuin-paisaiak, \"orkestrarako bost pieza (1998). Katalogo hori mestizaje-gune bat da, Afrika, jazza, pop ingelesa, Ravel, Debussy eta abar maisutasun handiz nahasten dituena."}
{"id": "271571", "revid": "96586", "url": "https://eu.wikipedia.org/wiki?curid=271571", "title": "Eug\u00e8ne Grindel Eluard", "text": "Eug\u00e8ne Grindel Eluard (Saint-Denis, 1895eko abenduaren 14a - Charenton-le-Pont, 1952ko azaroaren 18a), izengoitiz Paul Eluard deitua, frantziar poeta izan zen.\nBizitza.\nOso gaztetan, erietxe batean sartu behar izan zuen (1912). Lehen Mundu Gerra (1914-1918) ezagutu zuen , eta bakea izan zen, harrezkero, haren ametsa: \"Po\u00e8mes pour la Paix\" (1918, \u00abBakerako poemak\u00bb). Gerra bukatu zenean, Louis Aragon, Andr\u00e9 Breton eta Tristan Tzara ezagutu zituen, besteak beste, eta, Dada mugimenduan hartu zuen parte; garai hartakoa da \"Les Animaux et leurs hommes\" (1921, \u00abAnimaliak eta beren gizonak\u00bb). Handik gutxira, ordea, surrealismora jo zuen: \"Mourir pour ne pas mourir\" (1924, \u00abEz hiltzeko hil\u00bb).\n1929an Maria Benz \"Nusch\" ezagutu zuenean, bizitza errotik aldatu zuen, eta maitasuna bihurtu zuen bere poesiaren ardatz: \"Capitale de la douleur\" (1926, \u00abOinazearen hiriburua\u00bb), \"L\u00b4amour, la po\u00e9sie\" (1929, \u00abMaitasuna, poesia\u00bb), \"La vie inm\u00e9diate\" (1932, \u00abBerehalako bizitza\u00bb), maitasun eroaren kantak dira. Aldi hura igaro ondoren, gauza sotilenetara itzuli zen, hizkuntza-gardentasunaren bila: \"Les yeux fertiles\" (1936, \u00abBegi emankorrak\u00bb), \"Donner \u00e0 voir\" (1939, \u00abIkustera eman\u00bb).\n1926an Alderdi Komunistan sartua zen baina, Aragonekin izandako istiluen ondoren, 1933an bota egin zuten. Hala eta guztiz ere, faxismoaren kontrako borrokari eutsi zion (\"La Victoire de Guernica\", 1938). Bigarren Mundu Gerra heldu zenean, erresistentzian sartu eta idazleen nazio-batzordeko buru izan zen; garai hartako poemek gerra dute gai nagusitzat. Gerra bukatu zenean, betiko bake-ametsari heldu zion berriro: \"Po\u00e9sie ininterrompue\" (1946, \u00abEtenik gabeko poesia\u00bb), \"Le dur d\u00e9sir de durer\" (1946, \u00abIrauteko desira gogorra\u00bb), \"Tout dire\" (1951, \u00abDena esan\u00bb)."}
{"id": "271572", "revid": "28807", "url": "https://eu.wikipedia.org/wiki?curid=271572", "title": "Paul Eluard", "text": ""}
{"id": "271574", "revid": "512", "url": "https://eu.wikipedia.org/wiki?curid=271574", "title": "Jacques Demy", "text": "Jacques Demy (Pontch\u00e2teau, Loira Atlantikoa, 1931ko ekainaren 5a - Paris, 1990eko urriaren 27a) frantses zinemagilea izan zen.\nBiografia.\nZinemagintzako ikasketak egin ondoren, zuzendari-laguntzaile izan zen. 1950eko hamarraldiaren bukaeran, hainbat film labur egin zituen, horien artean \"Le Sabotier du Val de Loire\" (1956, \"Val de Loireko sabotaje-egilea\") eta \"Le Bel Indiff\u00e9rent\" (1957, \"Eder axolagabea\") nagusi. 1961ean \"Lola\" lehenengo film luzea egin zuen, Nouvelle vagueren urte ederren garaian. Film hunkigarria eta minbera da, eta Demyren ondorengo lanen oinarriak erakusten ditu; era berean, zinemagileak ametsaren eta errealitatearen arteko harremanaren inguruko kezkei buruzko gogoeta agertzen du. 1964an, Cannesko Jaialdian, urrezko domina jaso zuen, \"Les Parapluies de Cherbourg\" (\"Cherbourgeko aterkiak\") musika-komediagatik. Hura izan zen Catherine Deneuverekin egin zituen lau filmetako bat. Hauek dira besteak: \"Les Demoiselles de Rochefort\" (1967, \"Rocheforteko andere\u00f1oak\"), \"Peau d'\u00c2ne\" (1970, \"Asto-azala\") eta \"L'\u00c9v\u00e9nement le plus important depuis que l'homme a march\u00e9 sur la Lune\" (1973, \"Gertakizun garrantzitsuena gizona Ilargian izan zenetik\"). 1969an \"\u00c9tats-Unis Model Shop\" egin zuen, \"Lola\" lanaren jarraipena. \"Lady Oscar\" (1979) lanaren ondoren, Jacques Demyk melodrama guztiz kantatuaren formula hautatu zuen, eta \"Une chambre en ville\" (\"Gela bat hirian\") osatu zuen. Lan horrek izugarrizko arrakasta izan zuen. Bere azken lanetan, \"Parking\" (1985) eta \"Trois places pour le 26\" (1988, \"Hiru leku 26entzat\"), musika, kantua eta dantza landu zituen. Hil ondoren, Agn\u00e8s Varda emazteak omenaldi bat egin zion \"Jacquot de Nantes\" (1991) lanarekin."}
{"id": "271575", "revid": "512", "url": "https://eu.wikipedia.org/wiki?curid=271575", "title": "Jos\u00e9 Florit Capella", "text": "Jos\u00e9 Florit Capella (Bartzelona, Katalunia, 1941) katalan historialaria da.\nBiografia.\nHistoriako ikasketak 1956an egin zituen, eta doktoregoa 1971n lortu zuen, Bartzelonako Unibertsitatean. Irakaskuntza Ertainetako irakasle izan ondoren, 1965az geroztik unibertsitatean jardun du irakasle gisa. 1987az geroztik historia garaikideko sailburu izan da Bartzelonako Unibertsitatean, eta 1992an irakasgai horretako katedra lortu zuen.\nDoktore-tesia Espainiako aisialdiari buruz egin zuen, eta hainbat artikulu argitaratu ditu gai horretaz. Bestalde, zenbait ikerketa egin ditu Bartzelonako Ateneoko Artxiboaz, Kataluniako gaur egungo ikonografiaz eta pedagogiaren berrikuntzaz, zinema-informazio iturritzat hartzen duen irakaskuntzaz hain zuzen.\nHoriez gainera, aipagarriak dira lan hauetarako idatzi zituen artikulu-bildumak: \"La historia d\u00eda a d\u00eda \"(1965, \"Historia egunez egun\"), \"Los descubrimientos geogr\u00e1ficos portugueses\" (1969, \"Portugaldarren aurkikuntza geografikoak\"), \"El desarrollo econ\u00f3mico de la Am\u00e9rica inglesa en el siglo XVIII \"(1970, \"XVIII. mendeko garapen ekonomikoa ingelesen Ameriketan\"), \"Pol\u00edtica exterior de Washington\" (1970, \"Washingtongo kanpo-politika\"), \"Protagonistas de la historia \"(2 ale, 1982, \"Historiako protagonistak\"), \"Historia Universal \"(1982, \"Historia Unibertsala\"), \"Arrels. Historia de Catalunya\" (1983, \"Erroak. Kataluniaren Historia\"). Gainera, \"Espainiaren Historia\" obraren VI. alearen zuzendari izan da, A. Jutglar eta B. Muniesarekin batera.\nAldizkari espezializatuetan \"(Antrhopos, Universitas \"eta\" Historia y Cinema)\" ere idazten ditu artikuluak. Zinemari buruzko mintegi bateko zuzendari ere bada."}
{"id": "271576", "revid": "46380", "url": "https://eu.wikipedia.org/wiki?curid=271576", "title": "Pascal Quignard", "text": "Pascal Quignard (Verneuil-sur-Avre, Frantzia, 1948ko apirilaren 23a -) frantses idazlea da.\nBiografia.\nBere liburuak hainbat kulturatako liburuetan oinarritzen dira, eta berak zehaztasun handiz biltzen ditu sentimendu, nahi eta ilusioak. 1971n Lycophron idazle helenistikoaren (K. a. III. mendea) \"Alexandra \"poema itzuli eta komentatu zuen. Ildo horretatik, ahalegin berezia egin zuen Maurice Sc\u00e8ve XVI. mendeko frantses poeta eta filosofoaren misterioa argitzen, \"La Parole de D\u00e9lie \"(1974, \"D\u00e9lieren hitza\") lanean; Sacher-Masochen obsesioak azaltzen, \"L'\u00catre du balbutiement \"(1969, \"Moteltasunaren izatea\") obran, edo Bruy\u00e8reren idazketa metodoa azaltzen, \"Une g\u00eane technique \u00e0 l'\u00e9gard des fragments\" (1986, \"Eragozpen teknikoa apurren ikuspegitik\") lanean.\nBere saiakeretan isiltasuna goraipatzen badu ere, \"Voeu de silence \"(1985, \"Isiltasun botoa\"), beste hainbat lanetan musikan oinarritzen da, hala nola, \"Le\u00e7on de musique\" (1987, \"Musika ikasgaia\"), \"La Haine de la musique\" (1996, \"Musikaren gorrotoa\"), \"Tous les matins du monde\" (1991, \"Munduko goiz guztiak\"). Azken horretan, Marin Marais biola-jotzailearen izaera agertzen du. Bere ipuinetan eta kontakizunetan ametsaren munduan barneratzen da: \"Le Secret du domaine\" (1980, \"Baserriko sekretoa\"), \"Ethelrude et Wolframm\" (1986), \"Carus\" (1979), \"Les Tablettes de buis d'Apronemia Avitia\" (1984, \"Apronemia Avitiaren bojezko taula\"), \"Le Salon du Wurtemberg\" (1986, \"Wurtembergeko saloia\"),\" Les Escaliers de Chambord\" (1989, \"Chambordeko eskailerak\"), \"Albucius\" (1990). Beste lan batzuk, aldiz, egungo bizitzaren ingurukoak dira, hala nola, \"L'Occupation am\u00e9ricaine\" (1994, \"Amerikarren okupazioa\") eleberria."}
{"id": "271577", "revid": "512", "url": "https://eu.wikipedia.org/wiki?curid=271577", "title": "Christiane Rochefort", "text": "Christiane Rochefort (Paris, Frantzia, 1917ko uztailaren 17a - 1998ko apirilaren 24a) frantsesezko eleberrigilea izan zen.\nBiografia.\nPsikologiako ikasketak egin zituen, eta marrazkigileentzako modelo gisa lan egiten zuen, ogibidea ateratzeko. Ondoren, kazetaritzan aritu zen, zinema-kritika egiten. Gerra ondoren, Cannesko prentsa-agregatua izan zen, eta hogei urtez aritu zen postu horretan.\nLiteraturari 1953an heldu zion, kontakizun-bilduma bat argitaratuz, hain zuzen: \"Le D\u00e9mon des pinceaux\" (\"Pintzeletako deabrua\"). Hala ere, 1958an lortu zuen ospea, \"Repos du guerrier\" (\"Gerrariaren atsedena\") lanarekin. Lan horretan emakume burges bat da protagonista, senarra utzi eta alkoholiko batekin harreman sexual biziak bizitzera joaten dena. Liburua, zenbait kritikariren arabera, pornografikoa zen, eta eskandalu handia sortu zuen; baina Roger Vadimek zinemara eraman zuenean, handitu egin zen haren ospea.\n1961ean \"Les Petits Enfants du si\u00e8cle\" (\"Mendeko haurtxoak\") argitaratu zuen. Lan horretako protagonista neska gazte bat da, Parisko aldirietan bizi dena, eta bertan, bizitzako lehenengo esperientziak dituena. Rochefortek frantses gizartearen izpiritua erakusten zuten gaiak zituen gustuko: \"Les Stances \u00e0 Sophie\" (1963, \"Sofiaren gelak\"), emakumeen zapalkuntzaz; \"La Porte du fond\" (1988, \"Atzeko atea\"), haurren kontrako indarkeriaz; \"Printemps au parking \"(1969, \"Udaberria parkingean\"), homosexualei buruzkoa. Era horretako gaiak landu zituen, bestalde, bere saiakera-lanetan ere; \"Les Enfants d\u00b4abord\" (1976, \"Haurrak lehenbizi\") izan zen horien artean ospetsuena. 1997an \"Adieu Androm\u00e8de\" (\"Agur Andromeda\") eta \"Conversations sans paroles\" (\"Hitzik gabeko elkarrizketa\") argitaratu zituen."}
{"id": "271578", "revid": "336", "url": "https://eu.wikipedia.org/wiki?curid=271578", "title": "James Tobin", "text": "James Tobin (Champaign, Illinois, 1918ko martxoaren 5a - New Haven, Connecticut, 2002ko martxoaren 11a) estatubatuar ekonomista izan zen.\nHarvarden egin zituen ikasketak, irakasle ospetsuekin (Joseph Alo\u00efs Schumpeterrekin, besteak beste), eta John Kenneth Galbraith eta Paul Anthony Samuelson ikaskide izan zituen. 1981ean, Ekonomiako Nobel Saria eman zioten, finantza-merkatuen eta horien gastatzeko erabakiekin zuten harremanen inguruan, alegia, enplegua, produkzioa eta prezioen bilakaeraren inguruan egin zituen azterketengatik. Horrez gainera, Suediako Zientzien Errege Akademian adierazi zuten James Tobinen aurkikuntza nagusietako bat etxeetan eta lantegietan egiten zen hautaketa-teoria izan zela, karteren hautaketa-teoria esaten zaiona. Tobinek teoria hori orekaren teoria orokor batean oinarritu zuen. Aldi berean, aztertu zuen finantza-merkatuek zein eratara eragiten duten merkatu errealetan, eta alderantziz. Analisi horren aldi nagusietako bat transmisiozko mekanismoen azterketa da; mekanismo horiek finantza-merkatuetako aldaketak eta etxeetako eta enpresetako gastatzeko erabakiak lotzen dituzte. Finantza-merkatuen espekulazio-arbitrajeak eta horiek munduko ekonomian dituzten eraginak mugatu nahian, Tobinek aurrez ikusi zuen, arrakastarik gabe, espekulazio-mugimenduen neurketa bat. John Fitzgerald Kennedyren aholkulari izan zen, eta Ronald Reaganen ekonomia-politikaren kontra egin zuen, eta baita Chicagoko eskolako ekonomialari liberalen kontra ere. Argitaratu zituen liburuen artean, aipagarriak dira, besteak beste, \"National Economic Policy\" (1966), \"Essays in Economics\" (hiru ale, 1971-82), eta \"The New Economics One Decade Older\" (1974)."}
{"id": "271579", "revid": "512", "url": "https://eu.wikipedia.org/wiki?curid=271579", "title": "Jimmy Raney", "text": "Jimmy Raney (Louisville, Kentucky, 1927ko abuztuaren 20a - \"ib.\", 1995eko maiatzaren 9a) estatubatuar jazzeko gitarra-jotzailea izan zen.\nAma ere gitarra-jotzailea zuen, eta hura izan zuen lehenengo irakaslea. Ondoren, Hayden Causeyrekin egon zen, eta harekin ezagutu zuen jazza, eta, batez ere, Charlie Christian. Hamazazpi urte zituela, Jerry Walden taldean jo zuen, bi hilabetez, New Yorken. 1944tik 1947ra bitartean, Chicagon aritu zen, Max Miller, Lou Levy, Lee Konitz eta Jay Burkhartekin batera. New Yorkera itzuli zenean, Woody Hermanekin aritu zen (1947-1948), eta ondoren, Al Haig hirukotean eta Buddy DeFranco seikotean jo zuen. Red Norvok Europara eraman zuen 1954an, \"Jazz Club USA\" kontzertu-birarekin. Urte horretan bertan, Les Elgart eta Teddy Charlesekin lan egin zuen. New Yorkeko Blue Angel aretoan, Jimmy Lyons piano-jotzailearekin aritu zen, 1955etik 1960ra bitartean. Don Elliotten laukotearekin, berriz, \"Thurber Carnival\" musika-komedian lan egin zuen. Denboraldi batez isilik egon ondoren (1964-1972), beste kontzertu-bira bat egin zuen. 1977ko urtearen hasieran, gitarra-bikote bat sortu zuen bere seme Dougekin, eta izugarrizko arrakasta izan zuten. Garai hartako musikagile handienek berarekin lan egin zuten: Herbie Stewart, Bill Perkins, Richie Kamuca, Tommy Flanagan, Martial Solal, Jim Hall, John Lewis, Eric Dolphy, Bob Brookmeyer. Raneyren lanek 1950eko hamarraldian izan zuten, batez ere, arrakasta, Stan Getzi eskerrak. Dotoretasuna eta adierazgarritasuna izan ziren haren musikaren oinarriak. Argitasun- eta sentiberatasun-nahaste berezi baten bidez, aberastasun harmoniko berezia ematen zion Raneyk nota eta akorde bakoitzari."}
{"id": "271581", "revid": "96586", "url": "https://eu.wikipedia.org/wiki?curid=271581", "title": "Roland Barthes", "text": "Roland Barthes (Cherbourg, 1915eko azaroaren 12 - Paris, 1980ko martxoaren 26) Euskal Herriarekin lotura handia izan zuen idazle, filosofo, literatura-kritikari eta semiologo frantsesa izan zen.\nBiografia.\n1915ean Cherbourgen (Normandia) jaioa, umetxoa zela umezurtz geratu zen; Louis Barthes aita Itsas armadako ofiziala zen eta itsas gudu batean hil zuten. Haurtzaroa lehen Baionan eta gero Parisen eman zuen. Hiri hartan Montaigne eta Louis-le-Grand lizeoetan ikasi zuen. 1935ean baxoa lortu zuen eta Parisko Unibertsitateko Letra Klasikoetako Fakultatean izena eman zuen; 1939an Greziar Ikasketetan, Latindar Ikasketetan, Frantses Literaturan eta Filosofiaren Historian titulua atera zuen.\n1939-1940an Biarrizko lizeoan ibili zen, eta 1940-1941ean Parisko Voltaire eta buffon lizeoetan. 1941ean Greziar Tragediari buruzko lan batekin Goi Mailako Ikasketetako diploma erdietsi zuen. Tuberkulosiak jota, Frantziako eta Suitzako erietxe batzuetan egon zen; erietxeetan bizitza intelektual aberatsa izan zuen, Georges Fourni\u00e9 bezalakoak ezagutu zituen eta Karl Marx, Jules Michelet eta Jean-Paul Sartreren lanak irakurri eta aztertzeari ekin zion. Argitaratu zituen lehen testuak ordukoak dira. 1943an Hizkuntza Klasikoetako Gramatika eta Filologiako agiria lortu zuen. 1947an \"Combat\" aldizkarian 1953an \"Le Degr\u00e9 z\u00e9ro de l'\u00e9criture\" lana bihurtuko diren lehen idazkiak. 1962an Michel Foucault eta Michel Deguyrekin \"Critique\" aldizkariaren erredakzio-kontseiluan sartu zen. Aldi berean, urte haietan hainbeste lekutara bidaiatu zuen: Bukarest, Alexandria (non Algirdas Julien Greimas ezagutu zuen eta non Hizkuntzalaritzaren alorrean murgildu zen) edota Marokon; herrialde honetara 1963tik aurrera behin baino gehiagotan joan zen eta 1969-1970ean Rabaten irakasle aritu zen.\n1970eko hamarkadaren hasieran lan asko argitaratu zituen: \"L\u2019empire des signes\" (1970), \"S/Z\" (1970), \"Sade, Fourier, Loyola\" (1971), \"Nouveaux essais critiques\" (1972), \"Roland Barthes par Roland Barthes\" (1975) eta \"Fragments d\u2019un discours amoureux\" (1977). Onarpen publiko zabala lortu zuen garaia ere izan zen: \"Tel Quel\" (1971) eta \"L'Arc\" (1973) aldizkariek Barthesi buruzko zenbaki bereziak idatzi zituzten.\n1980ko otsailaren 25ean Coll\u00e8ge de Francera zihoala kamioi batek harrapatu zuen; istripu honen ondorioz martxoaren 26an hil egin zen.\nEuskal Herrian.\n1916an aita hil zitzaionez, umetan zenbait urtez Baionan bizi izan zen; Henriette Barthes (ezkondu baino lehen, Binger) bere amak Lapurdiko hiriburura jo zuen, aitaren partetiko amonarekin eta Alice bere alabarekin, eta Paulmy eta Txekiar Legioaren etorbideen arteko izkinean zegoen \"Lanne\" izeneko etxean plantatu ziren. 1924an Roland nerabea Parisera joan bazen ere, eskolako oporraldiak Baionan pasatu zituen aitona-amonekin; hiri honetan bizi izandakoa bere lan batzuetan islatu zuen, \"Mythologies\", \"Roland Barthes par Roland Barthes\" edota lehen aldiz 1977an L'Humanit\u00e9n agertu zen \"La lumi\u00e8re du Sud-Ouest\" lanetan kasurako; azken hau Koldo Izagirrek euskaratu zuen 2005ean, \"Sud-Ouestaren argia\" izenburupean. Hiriari hitz hauek dedikatu zizkion:\nGeroago, irakaskuntza arloan 1939an Biarrizko lizeo egin berrian lan egin zuen. 1960ko hamarkadan Henriette amak Hendaiako \"Etchetoa\" izeneko \"villa\" utzi zuen eta Ahurtin \"Carbou\u00e9\" etxea erosi zuen; horren ondorioz 1968tik aurrera Roland Barthesek herri hartan eman zituen udak eta oporraldiak, Parisko bizitza artegatik urrun. Herri hartan ere lurperatu zuten, amarekin. Herriko liburutegiari haren izena eman zioten, baita Angelun 2008an eraikitako unibertsitateko ikasleentzako egoitza bati ere.\nLanak.\nZenbait lani buruz.\n1953an argitaratu zuen \"Le Degr\u00e9 z\u00e9ro de l\u00b4\u00e9criture\" saiakera, literaturari, hizkuntzari eta hizkuntza horren baldintza historikoei buruzko gogoeta da; \u00abkritika berri\u00bbaren agiri gisa hartu zen. Barthesen ustez, lanaren beraren baitan egin beharrekoa da kritika, eta kritika horrek testuaz eta testuaren esanahiaz arduratu behar du soilik. Freuden psikoanalisia osagai nagusietakoa duen azterbide kritiko hori \"Michelet\" (1954), \"Racine\" (1963), eta beste zenbait azterlanetan erabili zuen. Kritika soziala nagusi da \"Mythologies\" (1957) izenburuko lanean. Ondoren, semiologia eta hizkuntzalaritza estrukturalera hurbildu zen: \"\u00c9l\u00e9ments de s\u00e9miologie\" (1964), \"Syst\u00e8me de la mode\" (1967). Honor\u00e9 de Balzac|Balzacen]] kontakizun baten azterketaren, \"S/Z\" (1970), eta \"Sade, Fourier, Loyola\" (1971) saiakera-liburuaren bidez, adierazlea inkontzientearen sintomatzat (Freud, Lacan) eta kode askotarikoak testuen sakonera historikoaren (Marx) argigarri gisa nabarmendu zituen. Halaber, gai arras nahasi bat aztertu zuen: Japonia, \"L\u00b4Empire des signes \"(1970) liburuan. Errusiar formalistek abiatutako kritikari formalista nagusietakoa bada ere, testuak irakurlearengan sortzen duen atsegina nabarmentzen du, \u00abzientifikotasun\u00bbaren tentazioa alde batera utzita: \"Le Plaisir du texte\" (1973, \"Testuaren atsegina\", Juan Garziak euskaratua), \"Roland Barthes par lui-m\u00eame\" (1975), \"Fragments d\u00b4un discours amoureux\" (1977)."}
{"id": "271582", "revid": "512", "url": "https://eu.wikipedia.org/wiki?curid=271582", "title": "Dieter K\u00fchn", "text": "Dieter K\u00fchn (Kolonia, 1935eko otsailaren 1a - Br\u00fchl, 2015eko uztailaren 25a) alemaniar idazlea izan zen.\nFilologia-ikasketak egin zituen Munichen eta Bonnen. Irratirako gidoiak, saiakerak, kontakizunak, eleberriak, antzerki-lanak, poesiak eta haurrentzako liburuak idatzi ditu. Sari asko jasotakoa da. Robert Musil idazleari buruz egin zuen doktorego-tesiak erabat baldintzatu zuen bere ondorengo produkzio literarioaren oinarrizko gaia: biografia, historiaren gorabeherak ezagutzeko bide bakar gisa. Bere lehen eleberrian, \"N\" (1970), Napoleon Bonaparteren biografia berregin zuen, gertaera historiko oro kasualitate hutsez gertatu delako itxura ematen dioten alternatibak agertzen dituen bitartean. Teknika bera erabiltzen du \"Die Pr\u00e4sidentin \"(1973, \"Emakume-lehendakaria\") eleberrian: Marthe Hanau burtsa-artekari frantsesaren biografiaren bitartez finantza-munduko mekanismoak deskribatzen ditu. Bere literatura-produkzioari buruzko gogoeta \"Ich Wolkenstein\" (1977, \"Ni, Wolkenstein\") liburuan dago bilduta, eta XIV. mendeko poeta Oswald von Wolkensteinen biografian oinarritzen da horretarako. Obra horrek jarraipena izan du \"Herr Neidhardt\" (1981, \"Neidhart jauna\") eta \"Der Parzival des Wolfram von Eschenbach \"(1986,\"Wolfram vom Eschenbachen Parzivala\") lanetan. Beste lan aipagarri batzuk: \"Festspiel f\u00fcr Roth\u00e4ute\" (1974, \"Gala-funtzioa larrugorrientzat\"), \"Josephine\" (1976), \"Goldbergvariationen\" (1976, \"Urrezko mendiaren aldaerak\"), \"Der wilde Gesang der Kaiserin Elisabeth\" (1982, \"Elisabeth enperatrizaren kantu-basa\"), \"Flaschenpost f\u00fcr Goethe\" (1985, \"Mezu bat botilan Goetherentzat\"), \"Beethoven und der schwarze Geiger\" (1990, \"Beethoven eta biolinista beltza\")."}
{"id": "271583", "revid": "336", "url": "https://eu.wikipedia.org/wiki?curid=271583", "title": "Lars Ahlfors", "text": "Lars Valerian Ahlfors (Helsingfors, lehen Errusiar Inperioa, gaur Finlandia, 1907ko apirilaren 18a - Pittsfield, Massachusetts, AEB, 1996ko urriaren 11) finlandiar matematikaria izan zen.\nBiografia.\nHelsingforseko Unibertsitatean egin zituen aurreneko ikasketak, eta han, Ernst Lindel\u00f6f eta Rolf Nevanlinna izan zituen irakasle. Nevanlinna Zurichera joan zelarik (1928), hara joan zen Ahlfors ere; ondoren, Parisa joan ziren biak. Turkuko Unibertsitateko irakasle izendatu zuten, Finlandian.\n1930ean doktorego-tesia aurkeztu zuen, eta hurrengo urteetan Parisa eta Europako beste hiri batzuetara bisitaldiak egin zituen. 1935ean, Constantin Carath\u00e9odoryk Harvarderako postu baterako gomendatu zuen, eta hiru urterako hartu zuen postu hura. 1936an, Fields domina jaso zuten aurreneko bi matematikarietako bat izan zen, Osloko Nazioarteko Kongresuan. 1938an, matematikako katedra eskaini zioten Helsinkiko Unibertsitatean, eta nahiago izan zuen hori, Harvarden geratu baino.\nBigarren Mundu Gerrak Finlandian harrapatu zuen, eta berak eta bere familiak alde egin behar izan zuten. Bidaia luze baten ondoren, Zurichera iritsi ziren. 1946an, beste eskaintza bat egin zioten Harvarden, eta hara joan eta bertan geratu zen, 1977an erretiratu zen arte.\nAhlforsen liburuen artean \"Complex analysis\" (1953, \"Analisi konplexua\") da nagusia. Horrez gainera, aipagarriak dira Leo Sariorekin batera idatzitako \"Riemann surfaces\" (1960, \"Riemannen gainazalak\"), \"Lectures on quasiconformal mappings\" (1966) eta \"Conformal invariants\" (1973). Liburu horietan aipatzen diren gaiez gainera, Kleinen taldeak ere landu zituen Ahlforsek. Fields domina ez ezik, matematikako Wolf saria ere lortu zuen (1981)."}
{"id": "271584", "revid": "46380", "url": "https://eu.wikipedia.org/wiki?curid=271584", "title": "Francis Ponge", "text": "Francis Ponge (Montpellier, Frantzia, 1899ko martxoaren 27a - Le Bar-sur-Loup, Frantzia, 1988ko abuztuaren 6a) frantses olerkari eta saio-idazlea izan zen.\nBiografia.\nNouvelle Revue Fran\u00e7aiserentzat (NRF) lan egin ondoren, argitaletxe batean eta L\u00b4Alliance Fran\u00e7aiseko irakasle gisa lan egin zuen. Alderdi komunistako kidea izan zen, 1936tik 1946ra bitartean. Books International Saria irabazi zuen 1974an, 1981ean Olerkigintzako Sari Nazional Nagusia eman zioten, eta Frantziako Akademiaren Sari Nagusia jaso zuen 1984an.\nNouveau roman mugimenduaren aitzindarietakoa izan zen, eta originaltasun handiko lanak idatzi zituen. Saiakeraren alorrean lan garrantzitsuak ditu, adibidez, \"Dix-cours sur la m\u00e9thode\" (1946, \"Metodoaren gaineko diskurtsoa\") eta, batez ere, \"Malherbe\" (1965); azken horretan, \u00abgauzen alde esku hartzearen\u00bb poetikaren printzipioak azaldu zituen.\nOso proposamen berrizaleak egin zituen eta hitzen eta gauzen arteko harremanean sakontzearren \u00abpoesia objektiboa\u00bb egin zuen, materialismo sentibera eta sentsuala oinarri harturik. Hori lortzeko, hizkuntza aberatsa, trinkoa erabili zuen, eta ohiko molde lirikoak alde batera utzi zituen.\nBere obra nagusietan azpimarratzekoak dira, besteak beste: \"Le parti-pris des choses\" (1942, \"Gauzen alde\"); \"Pro\u00e8mes\" (1948, \"Proemioak\"); \"El Sena\" (1950, \"Sena\"); \"Le gran Recueil\" (1961, \"Bilduma handia\"), bere obra guztien behin-behineko bilduma; \"Le savon\" (1967, \"Xaboia\"); \"Le nouveau Recueil\" (1967, \"Bilduma berria\"), 1959-1967 bitarteko idatziez osatua; \"La fabrique du pr\u00e9\" (1971, \"Larreko fabrika\"); \"Comment une figure de parole et pour quoi\" (1971, \"Hitzezko irudi bat bezala eta zergatik\"); eta bere gogoetak biltzen dituen \"M\u00e9thodes\" (1971, \"Metodoak\")."}
{"id": "271585", "revid": "336", "url": "https://eu.wikipedia.org/wiki?curid=271585", "title": "Smokey Robinson", "text": "Smokey Robinson \u2014jaiotza-izena: William Robinson\u2014 (Detroit, Michigan, 1940) musikaria eta ingelesezko abeslaria da, rock-musikaren historiako musika-jotzaile eta musikagile nagusietakoa.\nBizitza.\n1954an \"The Matadors\" izeneko abeslari-taldea osatu zuen, Detroiten ikasten ari zen garaian. Harrezkero zenbait aldiz aldatu zioten izena taldeari: 1957an, esaterako, \"The Miracles\" izena hartu zuen, eta handik hamar urtera, berriz, 1967an, \"Smokey Robinson and the Miracles.\" Rock eta rhythm and blues musikako talde arrakastatsuenetako bat izan zen. Robinsonek idazten zituen taldearen abestiak eta bera zen abeslari nagusia, bere tenor ahots bitxiarekin.\nRobinsonek Motown etxearen sortzaile Berry Gordy ezagutu zuen 1957an eta elkarrekin zenbait lan idatzi zituzten, esaterako, \"Bad Girl\" (1959) eta \"Shop Around\" (1960). Motown Records etxearekin hainbat disko grabatu zituen, eta 1960-1970eko hamarraldietan musikaren industriako disko-etxe nagusia eman zion. Izan ere, Robinsonek 1972an utzi zuen \"Miracles\" taldea, eta Motown etxeko zereginetan murgildu zen buru-belarri; hala ere, grabazioak egiten eta musika idazten jarraitu zuen gerora ere.\nBerak idatzitako kantuen artean bereziki aipagarriak dira, besteak beste, \"The One Who Really Loves You\" (1962), \"You've Really Got a Hold on Me\" (1963), \"The Way You Do the Things You Do\" eta \"My Guy\" (1964), \"My Girl\" (1965), \"I'm the One You Need\" (1966), \"I Second That Emotion (1967), \"I Don't Blame You at All\" (1971), \"Just to See Her\" (1987)."}
{"id": "271586", "revid": "2048", "url": "https://eu.wikipedia.org/wiki?curid=271586", "title": "Manuel Alvar", "text": "Manuel Alvar L\u00f3pez espainiar hizkuntzalari, olerkari eta saiakera-idazlea (Benicarl\u00f3, Castell\u00f3, 1923 - Madril, 2001).\nBiologia.\nFilosofia eta letretan doktorea da. Espainieraren gramatika historikoa irakatsi zuen Salamancan, eta irakasgai bereko katedraduna izan da Granadan, Madrilen eta Albanyko Unibertsitatean, New Yorken. Parisko Hizkuntzalaritza Elkarteko eta beste ikerketa- eta zabalkunde-erakunde askotako kide da, eta bere ikerketek eremu zabalak hartzen dituzte, Erdi Aroko eta gaur egungo literaturatik hasi eta informatikarainokoak. Hizkuntzaren geografiaren arloan eraberritzaile izanik, bultzada handia eman dio espainieraren dialektologiari. Hainbat herrialdetako (Andaluzia, Kanariar Uharteak, Aragoi, Nafarroa eta Errioxa) Hizkuntz eta Etnografia Atlasetan eta beste zenbait ikerketetan laguntzeaz gainera, Bernard Pottier hizkuntzalari frantsesarekin batera \"Espainieraren Morfologia Historikoa\" argitaratu zuen 1983an. Olerkigintzan eta saiakeraren arloan ere lan zabala egina da. Olerki-liburuei dagokienez, liburu zaharrak argitaratu ez ezik (\"Apolonioren Liburua\", \"Egiptoko Andre Mariaren Bizitza\", etab.), berriak ere asko idatzi ditu: \"Dolor de Sangre\" (1949), \"Sonetos de las ausencias\" (1966), \"Sangre reposada\" (1973), \"Las granadas en el ramo\" (1984), etab. Saiakeren artean aipagarriak dira \"Delmira Agustiniren poesia\" (1958), \"Galdosengandik Miguel Angel Asturiasengana\" (1976), \"Hizkuntza eta gizartea\" (1976), etab. 1974an Real Academia Espa\u00f1ola erakundean sartu zen, eta bertako zuzendaria izan zen 1988-1991 urteetan. 1976an, berriz, Literaturaren Sari Nazionala jaso zuen bere zientzia lanagatik. 1999. urtetik aurrera Real Academia de la Historiako kide izan zen."}
{"id": "271587", "revid": "12788", "url": "https://eu.wikipedia.org/wiki?curid=271587", "title": "Arabako ermandadeak", "text": "Arabako ermandadeak herri-elkarte edo federazioak izan ziren, 1417tik aurrera Araban sortu zirenak ahaide nagusien gehiegikeriak geldiarazteko. Arabako herri batzuk Gaztelako Koroako beste herri batzuekin bilduak ziren XIII. mendearen bukaeran (Gatzaga Buradon, Gasteiz eta Agurain, 1282an; Gatzaga Buradon, Gasteiz, Agurain, Gesaltza A\u00f1ana, Bastida, Argantzun, Urizaharra, Korres, Anto\u00f1ana eta Kanpezu, 1296an), eta XIV. mendearen hasieran (Gasteiz, Trebi\u00f1u, Gesaltza A\u00f1ana, Korres, Beranturi, Agurain eta Urizaharra); baina XV. mende arte ez ziren Arabako ermandadeak benetan gorpuztu.\nHistoria.\n1417. urtean batu ziren ermandadean Gasteiz, Trebi\u00f1u eta Aguraingo herriak, baina ez zuen arrakastarik izan. 1449. urtean, Henrike IV.a Gaztelako erregeak ermandade bakar batera bildu nahi izan zituen Araba, Gipuzkoa, Bizkaia, Burgosko iparraldea, Santander eta Errioxako hiri eta herri guztiak; baina ez zuen horrelakorik lortu. 1463. urtean hasi zen lurraldeko herri eta hiri guztiak jaso zituen Arabako ermandadea baturik egituratzen, lurraldeko ermandade txikiak batu ondoren (hiri-ermandadeak eta lur zabaleko ermandadeak). Urte hartako urriaren 4an sortu zuten Rivabellosa herri mugakidean, gaur egun Erriberabeitiako udalerrian dagoena. Bertan, bost hiribildu barne gelditu ziren, Agurain, Gasteiz, Miranda de Ebro, Pancorbo eta Sajazarra. Horietaz gain, tokian tokiko 26 ermandade eta 2 biltzar (Donemiliaga eta Harana) zeuden. Halaber, litekeena da hauek guztiak ere bertan egotea: \"Salinas de A\u00f1ana\" bere herrixkekin, \"Monreal de Murgu\u00eda\" Zuiako ermandadean, \"Alegr\u00eda\" eta \"Elburgo\" Iruraizkoan, \"San Vicente\" eta \"Contrasta\" Aranakoan, \"Corres\" eta \"Laminoria\" Arraiakoan, \"Arceniega\" eta \"Villarreal\". Guztira, 23 arabar hiribilduetatik 11, \"Vitoria\" barne. Ez zeudenak Anto\u00f1ana, \"Santa Cruz de Campezo\", Lagran, \"Pe\u00f1acerrada\", \"Labastida\", \"Salinillas de Burad\u00f3n\" eta Berantevilla izan ziren. 7 hauek batu ziren 1463 eta 1502 artean, eta garai hartantxe Arabatik bereiztuko dira Miranda, Pancorbo, Villalba de Losa, Losas de Susos eta Saja. Bernedok 1490ean, Labrazak 1501ean eta Laguardiak 1500-1506an bat egin zuten. Azkenik, \"Trevi\u00f1o\" eta \"La Puebla de Arganz\u00f3n\" ez ziren inoiz ermandadeko kideak izan.\nBerrogeita hamalau ermandade txiki zituen Arabako lurraldeak XVI. mendean, sei multzotan banatuak (berrogeita hamabost ermandade txiki XIX. mendean). Arabako segurantza begiratzea eta gaiztaginak epaileen esku uztea eta epaitzea ziren ermandadearen betebehar nagusiak. Hasierako ermandadeak bi buruzagitza nagusi zituen: hogeita bat herri harresidunez arduratzen zen bata, eta lur zabaleko herriez bestea.\nTokian tokikoak.\nG. Mart\u00ednez D\u00edezen arabera, 1537 eta 1804 artean hauexek ziren 54 ermandade txikiak:"}
{"id": "271589", "revid": "512", "url": "https://eu.wikipedia.org/wiki?curid=271589", "title": "Xabier Etxeberria Ezponda", "text": "Xabier Etxeberria Ezponda (Iru\u00f1ea, Nafarroa, 1948) nafar filosofo, matematikari eta ikertzailea da.\nBiografia.\nFilosofian doktore eta Matematiketan lizentziatua Madrilgo Unibertsitate Complutensean. Madrilgo Unibertsitate Politeknikoan (1972-1974) eta Euskal Herriko Unibertsitatean irakasle izandakoa (1979-1996). Europako hainbat Unibertsitate eta Ikerketa Zentrotan egin ditu egonaldi akademikoak (Paris, Brusela, Hannover eta Urbana-Champaign). 1986az geroztik, Logika eta Zientziaren Filosofia katedraduna da, eta 1996az geroztik Espainiako CSICeko (Consejo Superior de Investigaciones Cient\u00edficas) Filosofia Institutuan Ikerketa irakaslea, Filosofia, Zientzia, Teknologia eta Gizarte ataletan. 1993az geroztik, Espainiako Logika, Metodologia eta Zientziaren Filosofia Elkarteko buru da, eta 1983tik 1992ra Zientzien Historiaren Espainiako Elkarteko presidenteorde izan zen. Gai horiez diharduen \"Theoria\" aldizkariaren editore ere bada.\nBere bibliografia zabalean lan hauek nabarmen daitezke: \"Introducci\u00f3n a la metodolog\u00eda de la Ciencia: la filosof\u00eda en el siglo XX\" (1989), \"Filosof\u00eda para princesas\" (1989), \"Nuevos ensayos sobre el entendimiento humano\" (1992), \"Calculemos: matem\u00e1ticas y libertad\" (1996) eta \"Sobre el juego\" (1997). Azken urteotan teknologia berriek eta informazioaren gizarteak jendartean duten eragina ikertu ditu gehienbat, eta gai horri lotutako trilogia arrakastatsu eta saritua eman du argitara: \"Tel\u00e9polis\" (1994), Anagrama saria lortu zuen \"Cosmopolitas dom\u00e9sticos\" (1995), eta \"Los se\u00f1ores del aire\" (1999). Azken lan horri esker, Espainiako Saiakera Sari Nazionala eman zioten 2000. urtean."}
{"id": "271590", "revid": "28807", "url": "https://eu.wikipedia.org/wiki?curid=271590", "title": "Javier Echeverr\u00eda Ezponda", "text": ""}
{"id": "271591", "revid": "512", "url": "https://eu.wikipedia.org/wiki?curid=271591", "title": "Ida Gramcko", "text": "Ida Gramcko (Puerto Cabello, Venezuela, 1924ko urriaren 11 - Caracas, Venezuela, 1994ko maiatzaren 2a) venezuelar idazlea izan zen.\nBiografia.\nGenero asko landu zituen, saiakera, eleberria, antzerkia..., baina poesian iritsi zuen goren maila, bai kalitatez bai kopuruz.\nHasierako lanen artean, aipagarriak dira obra hauek: \"Umbral\" (1941, \"Ataria\"), \"C\u00e1mara de cristal\" (1944), \"Contra el desnudo coraz\u00f3n del cielo\" (1944, \"Zeruaren bihotz biluziaren aurka\"), \"La vara m\u00e1gica\" (1948, \"Makila magikoa\") eta \"Poemas: 1947-1952\" (1952, \"Poemak: 1947-1952\").\nGero, aldi batez, eleberrigintza eta antzerkigintza saiatu zituen. Aipatzekoak dira, eleberrien artean, \"Juan Sin Miedo\" (1956, \"Joan Beldur Gabea\") eta beste zenbait kontakizun labur; antzerki-lanen artean, berriz, \"Mar\u00eda Lionza\" (1955), \"La rubiera\" (1956, \"Bihurrikeria\") eta \"La dama y el oso\" (1959, \"Dama eta hartza\").\nGeroago, errealitatearen transzendentzia sakondu zuen, eta oso lan oparoa egin zuen 1960ko hamarraldian zehar eta 1970ekoaren hasieran, bertsokera sakon mistiko batez: \"Poemas de una psic\u00f3tica\" (1964, \"Psikopata baten poemak\"), \"Sol y soledades\" (1966, \"Eguzkia eta bakardadeak\"), \"Este canto rodado\" (1967, \"Errekarri hau\"), \"Preciso y continuo\" (1967, \"Zehatza eta jarraitua\"), \"Salmos\" (1968, \"Salmoak\"), \"Los estetas, los mendigos, los h\u00e9roes\" (1970, \"Estetak, eskaleak, heroiak\"), \"Sonetos del origen\" (1972, \"Jatorriaren sonetoak\"), \"Mitos simb\u00f3licos\" (1973,\" Mito sinbolikoak\"), \"Quehaceres. Conocimientos. Compa\u00f1\u00edas\" (1973, \"Zereginak. Jakitateak. Konpainiak\").\nPoesia horrez guztiaz gainera, saiakera-lanak ere egin zituen, herri-kulturaren inguruan, gehienbat. 1977an, Literaturako Sari Nazionala eman zioten."}
{"id": "271592", "revid": "58701", "url": "https://eu.wikipedia.org/wiki?curid=271592", "title": "Katharine Graham", "text": "Katharine Graham (New York, 1917ko ekainaren 16a - Boise, Idaho, 2001eko uztailaren 17a) estatubatuar kazetaria eta hedabideen enpresaburua izan zen.\nEstatu Batuetako berreraikuntza ekonomikoaren oinarri nagusietako bat izan zen Eugene Isaac Meyer aberatsaren alaba zen. Politika Zientzietako ikasketak egin zituen Chicagoko Unibertsitatean. 1940an, Philip Leslie Graham legelariarekin ezkondu zen. Urte batzuk geroago, Bigarren Mundu Gerra bukatuta, Philip Leslie Graham \"Washington Post\" egunkariaren zuzendari bihurtu zen. Handik aurrera, senar-emazteak buru-belarri murgildu ziren egunkariko langintzan. 1963an, Graham hil zenean, Katharine Grahamek hartu zuen senarraren lekukoa. \"Washington Post Company\"ko zuzendari gisa, egunkariko ildoa aldatzen saiatu zen, eta bi eskakizun egin zituen: batetik, jarrera politiko zabalagoa hartzea, eta, bestetik, informazio-iturriak berrikustea, edozein gai argitara atera baino lehen. 1960ko hamarraldiaren erdialdean, Benjamin Bradleek egunkariko zuzendaritza bere gain hartu zuenean lortu zen hori guztia. 1973an, \"Newsweek\" aldizkaria erosi zuen, eta baita \"Bowater Mersey Paper Company\" paper-fabrika ere, taldeko egunkariak eta kazetak paperez hornitu ahal izateko. Mugimendu handiko urteak izan ziren haiek, eta, besteak beste, egunkariak Pentagonoko paperen eta Watergate kasuen berri eman zuen. 1979an, Katharinek bere seme Donalden eskuetan utzi zuen egunkariaren zuzendaritza, ez ordea \"Washington Post Company\"rena, ez behintzat 1991. urtera arte. 1998an, biografia onenaren Pulitzer Saria irabazi zuen bere \"Historia pertsonala\" liburuarengatik; urte hartako liburu salduenetako bat izan zen Estatu Batuetan."}
{"id": "271593", "revid": "56334", "url": "https://eu.wikipedia.org/wiki?curid=271593", "title": "Peter Handke", "text": "Peter Handke (Griffen, 1942ko abenduaren 6a) austriar idazle eta zinemagilea da. Antzerkia, zinemarako gidoiak eta eleberriak idatzi ditu. Bere liburuetan gizonaren bakardadea eta inkomunikazioa izan ditu gai nagusiak. Literatura Nobel saria jaso zuen 2019an..\nBiografia.\n1966an argitaratu zuen lehen eleberria, \"Die Hornissen\" (\"Liztortzarrak\"), eta horren segidan idatzi zituen \"Der kurze Brief zum langen Abschied\" (1972, \"Gutun laburra agur luze baterako\"), \"Die linksh\u00e4ndige Frau\" (1976, \"Das Gewicht der Welt\" (1977, \"Munduaren pisua\"), Ein Journal \"Emakume ezkertia\") eta \"Nachmittag eines Schriftstellers\" (1987, \"Idazle baten arratsa\").\nLiteratura-konbentzioaren kontra areago joan zen haren \u201ckomedietan\u201d, hizkuntza bera tresna mugatzaile eta menderatzaile gisa salatuz: \"Publikumsbeschipfung\" (1966, \"Publikoari irainka\"), \"Selbstbezichtigung\" (1966, \"Autoiraina\") eta \"Kaspar\" (1968). Handkeren eleberri asko zinemako gidoi gisara idatziak dira. Wim Wenders zinemagilearekin lankidetza estuan aritu izan da, eta hark zinemara eraman zuen bere \"Die Angst des Tormanns beim Elfmeter\" (\"Atezainaren beldurra penaltiaren aurrean\") eleberria. Wendersekin elkarlanean egin zituen gidoigile gisara \"Alice in den St\u00e4dten\" (1974, \"Alizia hirietan\"), \"Falsche Bewegung\" (1975, \"Mugimendu faltsua\") eta \"Der Himmel \u00fcber Berlin\" (1987, \"Zerua Berlin gainean\"). Zinema-zuzendari gisara \"Emakume ezkertia\" (1977) eta \"Hutsunea\" (1992) zuzendu ditu, besteren artean. Bidaia-liburu eta erreportajeak ere egin ditu.\nZalaparta handia sortu zuen 1996an kaleratu zuen \"Gerechtigkeit f\u00fcr Serbien\" (\"Justizia Serbiarentzat\") saiakerak, serbiarren alde azaldu baitzen Balkanetako gatazkan. Aipagarriak ditu, halaber: \"Die Stunde der wahren Empfindung\" (1975, \"Benazko sentipen-unea\"); \"Geschichte eines Bleistifs\" (1983, \"Lapitz baten historia\"); \"Kindergeschichte\" (1981, \"Kontakizuna neska batekin\"); \"\u00dcber die D\u00f6rfer\" (1981, \"Herrietan barrena\"), poema dramatikoa; \"Die Lehere der Sainte-Victoire\" (1980, \"Sainte-Victoireren dotrina\")."}
{"id": "271595", "revid": "46380", "url": "https://eu.wikipedia.org/wiki?curid=271595", "title": "Elena Soriano", "text": "Elena Soriano Jara (Fuentidue\u00f1a de Tajo, 1917ko otsailaren 4a - Madril, 1996ko abenduaren 2a) espainiar idazlea izan zen. Maisutza eta letretako ikasketak egin zituen.\nMende-erdiko belaunaldia izenaz ezagutzen den espainiar taldeko kideetako bat izan zen; belaunaldiko kideok literatura errealista egin dute, lekukotasuna modu objektiboan emanez, konpromiso moral edo etiko batekin. Taldeko kideek ez dute prestakuntza teoriko bera izan ez helburu artistiko bera, eta beren obretan agertzen diren kointzidentziak haien arteko adiskidetasunari zor zaizkio. Asko eta garrantzitsuak dira: Juan Garc\u00eda Hortelano, Ignacio Aldekoa, Luis Martin-Santos, Jos\u00e9 Manuel Caballero Bonald, Rafael S\u00e1nchez Ferlosio, Alfonso Grosso, Juan Goytisolo, Antonio Prieto, Jes\u00fas Fern\u00e1ndez Santos, D. Medio, Carmen Mart\u00edn Gaite, Ana Mar\u00eda Matute, eta Elena Soriano bera.\nSorianok era askotako gaiak aztertu zituen bere obretan, literarioak ez ezik, baita filosofikoak eta kazetaritzakoak ere. Bere lehen eleberriarekin, \"Caza menor\" (1951, \"Ehiza xehea\"), arrakasta handia izan zuen. Ondoren, trilogia bat idatzi zuen, gizonen eta emakumeen arteko harremanen zailtasunei buruzkoa: \"Mujer y hombre: La playa de los locos\" (1955, \"Gizon-emakumeak: eroen hondartza\"), \"Espejismos\" (1955, \"Irudikeriak\") eta \"Medea 55\" (1955). 1969an \"El Urogallo\" literatura-aldizkaria sortu zuen, eta aldizkariko zuzendari-kide izan zen, 1976. urtera arte. Gero, beste eleberri bat idatzi zuen, \"La vida peque\u00f1a\" (1989, \"Bizitza txikia\"), Espainiako erdiko klasekoen eguneroko bizitzaren erretratua. \"Tres sue\u00f1os y yo\" (1996, \"Hiru amets eta ni\"), berriz, ipuin-liburu bat da. Autobiografia bat ere idatzi zuen, \"Testimonio materno\" (1986, \"Amaren lekukotasuna\")."}
{"id": "271596", "revid": "58701", "url": "https://eu.wikipedia.org/wiki?curid=271596", "title": "Christoph Willibald Gluck", "text": "Christoph Willibald Gluck (Erasbach, Berching hiritik hurbil, Alemania, 1714ko uztailaren 2a - Viena, Austria, 1787ko azaroaren 15a) alemaniar musikaria izan zen.\nBiografia.\nPragan egin zituen musikako ikasketak; Vienan osatu zituen, eta ondoren, Milanen Sammartinirekin ikasi zuen (1736). Italiako operaren moldeak oinarri hartuta, 1741etik 1752ra, bere lehen obra dramatikoak Europako hiri askotan antzeztu zituen. Vienara itzulita (1752), gorteko kapera-maisu izendatua izan zen (1754). Durazzo kondeak eskaturik, garai hartako opera komiko frantsesak egokitu zituen, baina opera italiarrak idazteari utzi gabe (\"Il re pastore\", \"Telemacco\", \"Antigono\").\n\"Orfeo ed Euridice\" operarekin (1762), operaren estiloa guztiz eraberritu zuen, Raniero de Calsabigi libreto-egilearekin batera. Sotiltasuna eta naturaltasuna lortu nahirik prestatu zituen ondorengo operak ere: \"Alceste\" (1767), \"Paride ed Elena\" (1770) eta \"Iphig\u00e9nie en Aulide\" (1773). Azken horrek eta \"Orfeo\" operak opera italiarraren moldeen aldekoen erantzuna ekarri zuten. Urteetan luzatu zen eztabaida hura; Gluckek, berriz ere, arrakasta izan zuen (\"Armide\", 1777; \"Iphig\u00e9nie en Tauride\", 1778), baina oso porrot handia \"Echo et Narcisse\" operarekin (1779). Mindurik eta Parisez nazkaturik, Vienara itzuli zen (1779).\nBere 107 operaz, opera komikoz, ballet-pantomimez gainera, Gluckek 10 sinfonia, 7 sonata, flautako kontzertu bat eta 7 lieder idatzi zituen. Elizako musika ere egin zuen (\"De profundis\", \"Cantata\"). Baina antzerki lirikoa eraberritu izanak eman zion ospe handiena. Ekintza trinkotzea eta bihotzeko hizkera lantzea ziren Gluken asmoak, musika hunkigarria sortzeko. Koruak antzinako tragedia grekoetan bezala parte hartzen du operan."}
{"id": "271597", "revid": "28807", "url": "https://eu.wikipedia.org/wiki?curid=271597", "title": "Planck", "text": ""}
{"id": "271598", "revid": "46380", "url": "https://eu.wikipedia.org/wiki?curid=271598", "title": "Lucien Bodard", "text": "Lucien Bodard (Chongqing, Txina, 1914ko urtarrilaren 9a - Paris, 1998ko martxoaren 2a) kazetari eta idazle frantsesa izan zen.\nBiografia.\nAita diplomatikoa zuen, eta lehenengo urteak Txinan eman zituen. Ondoren, Frantziara joan zen, eta han, zientzia politikoetako diploma lortu zuen.\nAfrika iparraldera lehenbizi eta Londresa bidaiatu zuen ondoren, eta 1944an kazetari gisa hasi zen lanean, behin-behineko, gobernuaren prentsa-informazioko sailean.\n1946an \"France Illustration\" aldizkarian idazten zituen zutabeekin egin zen ezaguna; haietan Afrika iparraldeko deskolonizazioa ezinbestekoa zela adierazten zuen. Handik bi urtera, \"France-Soir\" aldizkariko kide izan zen. Erreportari-lanen ondorioz, XX. mende erdialdeko fronte gogorrenetara joan behar izan zuen: Indotxina (1948-1954), Hong Kong, Maoren Txina, iparraldeko Afrika, Hego Amerika eta abar. Bidaia horietan milaka artikulu eta hainbat liburu idatzi zituen.\n1957an \"La Chine de la douleur\" (\"Oinazearen Txina\") idatzi zuen, Maoren garaiko izua salatzen duena. 1963tik 1967ra bitartean, Indotxinako gerrari buruzko trilogia idatzi zuen: \"L\u00b4Enlisement\" (\"Hondamendia\"), \"L\u00b4Humiliation\" (\"Iraina\"), \"L\u00b4Aventure\" (\"Abentura\"). Lan horietan eleberrigile handien adimena eta energia erakusten du, kazetariaren jardueraren mende.\nAipagarriak ditu, bestalde, Txina inspirazio-iturri izan zuten \"Monsieur le Consul\" (1973, \"Kontsul jauna\"), \"La Vall\u00e9e des roses\" (1977, \"Arrosen bailara\") eta \"Anne Marie\" (lan horri esker 1981ean Goncourt Saria irabazi zuen) lanak.\nBere azken liburua, hura ere Txinan oinarritua, hil eta hilabete batzuetara argitaratu zen, \"Le Chien de Mao\" (\"Maoren zakurra\"), diktadorearen alargunaren biografia."}
{"id": "271600", "revid": "96586", "url": "https://eu.wikipedia.org/wiki?curid=271600", "title": "Joxemartin Apalategi", "text": "Joxemartin Apalategi Begiristain (Ataun, Gipuzkoa, - Bilbo, Bizkaia, ) elizgizona eta antropologoa izan zen.\nBizitza.\n1969an Filosofiako ikasketak egin zituen Donostiako Apaizgaitegi Nagusian. Soziologiako lizentzia lortu zuen Paris 8 Unibertsitatean, 1972an. 1980an, Valentziako Unibertsitatean Filosofiako lizentzia lorturik, 1984an Kultura Antropologiako doktoregoa eskuratu zuen, Euskal Herriko Unibertsitatean. Tesia Julio Caro Barojaren zuzendaritzapean egin zuen, Jose Migel Barandiaran mahaiburu zela.\n1981. urteaz geroztik, euskal eta atzerritar kulturen antropologoa eta irakaslea izan zen EHUn. 1984tik 1985era Paueko Unibertsitatean irakatsi zuen. 1984an, zuzendarikide gisa, Teresa del Vallerekin eta Joanne Crawfordekin batera egin zuen lan ikerketa-proiektu batean, Eusko Ikaskuntzaren Jose Migel Barandiaran beken lehen deialdian.\n1994an, lehen saria lortu zuen Lekeitioko Euskal Herriko Bideoa lehiaketan, \"Manuel Lekuona: 1894/1987\" bideoarekin. \"Barandiaran Joxemiel\" liburu-bildumaren sortzaile eta zuzendaria izan zen. Haranburu Altuna argitaletxean. 1989an Barandiaran Fundazioaren zientzia-batzordeko kide izendatu zuten. Eta 1990ean, \"Pertsona eta Sozietatea\" bilduma sortu zuen Elkar argitaletxean.\n1991tik 1993ra Eusko Ikaskuntzaren Gipuzkoako lehendakariordea izan zen; eta, Jose Migel Barandiaran hil ondoren, zuzendaritza-taldekoa izan zen.\nLanak.\nApalategiren lan argitaratuen artean, aipagarri dira: \"Introducci\u00f3n a la historia oral. Kontuzaharrak\" (1987), \"Antropologia hirian, Bilbon\" (1987), \"Antropologia berria. Ahozko herri produkzioa. Ataungo herria, auzoak\" (1988) eta \"Hiru etnografiazko galdeketa elikapenaz: Gasteizen, Me\u00f1akan, Zumaian\" (1988)."}
{"id": "271601", "revid": "512", "url": "https://eu.wikipedia.org/wiki?curid=271601", "title": "Sidney Sheldon", "text": "Sidney Sheldon (Chicago, Illinois, 1917ko otsailaren 11 - Rancho Mirage, Kalifornia, 2007ko urtarrilaren 30a) estatubatuar zinema-gidoigilea eta eleberrigilea izan zen.\nNorthwestern Unibertsitatean aldi batez ikasi ondoren, karrera militarra hasi zuen, baina 1941ean bere karguak kendu zizkioten. Garaitsu hartan, Ben Robertsekin lan egin zuen, lehen gidoiak eta Broadwayrako ekoizpenak prestatzen. 1948an gidoi onenaren Oscar Saria eman zioten \"The Bachelor and the Bobby-Soxer\" (1947) lanarengatik, eta harrezkero, hainbat gidoi ospetsu idatzi zituen: \"Easter Parade\" (1948), \"Jumbo\" (1962) eta abar. 1963. urtean telebistan hasi zen, telesailak sortzen, produzitzen eta idazten; Emmy Sarietarako izendatu zizkioten \"The Patty Duke show\" (1963-1966, \"Patty Dukeren showa\"), \"I Dream of Jeannie\" (1967-1970, \"Jeannirekin amets egiten dut\") eta abar. Eta Sheldonena da, orobat, \"Hart to Hart\" (\"Hart Harten kontra\") ospetsua ere. Horrela, arrakasta handiko karrera osatu zuen XX. mendearen lehen erdian, batez ere, telebista, zinema eta antzerkirako lanak idatziz. 1970eko hamarraldian, eleberrigintzan hasi zen. \"The Naked Face\" (1970, \"Alderdi gordina\") bere lehen eleberriarekin misteriozko eleberri onenaren Edgar Saria irabazi zuen, eta harrezkero, zenbait best-seller idatzi zituen, adibidez, \"Bloodline\" (1977, \"Odol-lerroa\") eta \"Windmill of the Gods\" (1987, \"Jainkoen haize-errota\"), telebistarako sail txiki bihurtu zituenak. Aipagarriak dira, era berean, \"The Sands of Time\" (1988,\" Denboraren hareak\"),\" The Doomsday Conspiracy\" (1991,\" Azken epaiaren eguneko matxinada\"), \"The Stars Shine Down\" (1992) eta abar. Antzerkian nabarmentzekoak dira \"The Merry Widow\" (1943, \"Alargun alaia\"), \"Redhead\" (1959, \"Burugorri\")."}
{"id": "271602", "revid": "336", "url": "https://eu.wikipedia.org/wiki?curid=271602", "title": "Aldo van Eyck", "text": "Aldo van Eyck (Driebergen, 1918ko martxoak 16 - Loenen aan de Vecht, 1999ko urtarrilak 14) nederlandar arkitektoa izan zen, Herbehereetako estrukturalismoaren aitzindaria. .\nBiografia.\nPieter Nicolaas van Eyck poeta eta filosofoaren semea zen. Britainia Handian igaro zuen haurtzaroa eta nerabezaroa, baina Hagan eta Z\u00fcrichen egin zituen goi-mailako ikasketak 1935-1942 bitartean. Bigarren Mundu Gerraren ondoren, Amsterdameko Herri Lanetako Sailarentzat egin zuen lan. Zenbait bidaia egin zituen Afrikara, eta arrazionalismoari buruzko bere ikuspegi kritikoa areagotuz joan zen haietan.\nX. Arkitektura Modernoko Nazioarteko Biltzarra, 1956an, arkitekto gazte erradikalek antolatu zuten, Van Eyck tartean, eta Team X izena hartu zuten. Hurrengo urteak izan zituen emankorrenak; bere proiektuek, bere testu eztabaidatuek eta irakaskuntzak 1970 ondoko urteetako arkitektoen erreferentzia-puntu nagusietako bat bihurtu zuten.\nBere arkitekturak \"lekua eta abagunea\" ezarri nahi zituen espazioaren eta denboraren lekuan, Herbehereetako tradizio neoplastikoarekin bat eginez. Hortik sortu zen Herbehereetako estrukturalismoa, ordena geometrikoa mugimenduaren eta erkidegoko bizitza aldakorraren zerbitzura jartzen duena. Arkitektura-molde horretako eredu nagusia Amsterdameko umezurztegia izan zen, 1960an amaitua. Maisulan horren ondoren, Pastoor van Ars elizaren proiektua egin zuen, Hagan, eta eskulturen pabiloia, Arnhemen. Hurrengo hamarraldian, Amsterdameko ama eta haurren egoitza eraikiarazi zuen, geometria konplexu eta kolore biziko eraikuntza. Baina bere karrerako obrarik nagusia Noordwijkeko Espazioaren Europar Agentziaren egoitza izan zen, 1980 ondoko urteetan egina."}
{"id": "271604", "revid": "336", "url": "https://eu.wikipedia.org/wiki?curid=271604", "title": "Marcel Dub\u00e9", "text": "Marcel Dub\u00e9 (Montreal, Quebec, - \"Ib.\", ) frantsesezko eta ingelesezko antzerkigilea izan zen. Kanadako antzerkigile onenetako eta oparoenetako bat.\nBizitza.\nIkasketak bukatuta, zenbait egunkaritan idatzi zuen: \"Perspectives\", \"Le Magazine Maclean \"eta\" Cit\u00e9 Libre\". Antzerkia, poesia, kontakizunak eta eleberri bat idatzi zituen, eta itzulpenak eta egokitzapenak ere egin zituen. Jean Anouilhen eta estatubatuar antzerki modernoaren errealismoaren eragina izan zuen, Arthur Millerrena gehienbat. Idazkera poetikoa du. Bere obrek sentimendu eta emozioarekiko sentiberatasun handia erakusten dute, egitura dramatikoaren zentzu klasikoa, eta bizitzaren ikuspegi tragikoa. Bere obra, baina, ez da horratik ezkorra.\nObra nagusiak: \"Le temps des lilas\" (1958, \"Lili-garaia\"), \"Octobre\" (1964, \"Urria\"),\" Virginie\" (1968), \"Avant de t'en aller\" (1970, \"Zuk alde egin baino lehenago\"), \"Un matin comme les autres\" (1971, \"Besteak bezalako goiz bat\"), \"Le naufrag\u00e9\" (1971, \"Itsasoan galdua\"),\" Paradis perdu\" (1972, \"Paradisu galdua\"), \"Med\u00e9e\" (1973),\" De l'autre c\u00f4t\u00e9 du mur\" (1973, \"Harresiaz bestalde\"), \"Manuel\" (1973). Hirurogeita hamarreko hamarraldian zenbait antzerki-lan idatzi zituen, Louis-Georges Carrierrekin batera:\" J\u00e9r\u00e9mie\" (1973, \"Jeremias\");\" Dites-le avec fleurs\" (1976, \"Loreekin esan\"),\" L'\u00e9t\u00e9 s'appelle Julie\" (1975, \"Udak Julia izena du\"), \"Le reformiste; ou L'honneur des hommes\" (1977, \"Erreformista; edo gizonen ohorea\"). Gainera, telebistarako bi sail idatzi zituen:\" La c\u00f4te de sable (Hondarrezko kosta)\" eta\" De 9 \u00e0 5\"; \"Po\u00e8mes de sable\" (1974, \"Hondarrezko poemak\") poema-liburua; eta saiakerak, hitzaldiak eta gutun-liburuak."}
{"id": "271605", "revid": "46380", "url": "https://eu.wikipedia.org/wiki?curid=271605", "title": "Agust\u00edn G\u00f3mez Arcos", "text": "Agust\u00edn G\u00f3mez Arcos (Enix, Almeria, Espainia, 1933ko urtarrilaren 15a - Paris, Frantzia, 1998ko martxoaren 20a) espainiar antzerki-idazlea izan zen.\nBiografia.\nSorterrian bizi izan zen haurretan, artzain-lanetan, besteak beste; baina Bartzelonara aldatu zen geroago, zuzenbideko ikasketak egitera. Orduan hasi zen, hain zuzen ere, antzerkiaren munduarekin harremana edukitzen.\n1967an Frantziara joatea erabaki zuen. Bere antzerki-lanetan tolerantziarik eza eta zapalkuntza politiko eta erlijiosoa salatu zuen. Horretarako, antzerkigintza esperimental eta marjinalaren alorrean murgildu zen, eta baliabide esperpentikoak eta espresionistak erabili zituen, sarritan ametsa eta irrazionaltasuna gogoratuz. Frantziara joan aurreko urtean, Lope de Vega Saria irabazi zuen \"Queridos m\u00edos, es preciso contaros ciertas cosas\" (\"Nire maiteak, zuei zenbait gauza kontatu beharrean nago\") lanarekin, baina garai hartako espainiar antzerkigintzan horrek ez zuen balio handirik, garai hartan egile ez komertzialak ez baitziren begi onez ikusiak, eta ikusleek zein kritikariek gutxietsi egiten baitzituzten, oro har, bestelako lanak. Horrez gainera, eta sariak sari, arazoak izan zituen zentsurarekin ere. Frantziara joan ondoren, bi aldiz izan zen Goncourt Sarian finalista, eta Arteen eta Letren Errepublikako Zaldun izendatu zuten, 1985ean.\nG\u00f3mez Arcosen antzerki-lanen artean, aipagarriak dira \"Elecciones generales\" (1960, \"Hauteskunde orokorrak\"), \"Di\u00e1logos de la herej\u00eda\" (1964, \"Heresiaren elkarrizketak\"), \"Los gatos\" (1965, \"Katuak\") eta \"Interview de Mrs. Muerta Smith por sus fantasmas\" (1972an argitaratu eta 1991. urtera arte estreinatu ez zena, \"Mrs. Hildako Smith bere fantasmek elkarrizketatua\")."}
{"id": "271606", "revid": "46380", "url": "https://eu.wikipedia.org/wiki?curid=271606", "title": "Raymond Poincar\u00e9", "text": "Raymond Poincar\u00e9 (Bar-le-Duc, Frantzia, 1860ko abuztuaren 20a - Paris, Frantzia, 1934ko urriaren 15a) frantses politikari eta estatu-gizona izan zen.\nBiografia.\nParisko Unibertsitatean zuzenbideko ikasketak egin ondoren, abokatu-lanetan hasi zen, 1882an. Diputatu hautatu zuten 1887an, eta Hezkuntzako ministro, sei urte geroago. Finantzako ministro izendatu zuten 1894an, eta Hezkuntzako ministro, berriro ere, urtebete geroago.\n1903tik 1912ra bitartean, Senatuko kide izan zen, eta 1906an gobernura itzuli zen, berriro, Finantzako ministro gisa. 1912an lehen ministro hautatu zuten, aldi berean Kanpo Arazoetako ministro ere bazela. Alemaniaren aurkako politika zorrotza bideratu zuen. Alemaniaren erasoaren ondoren, Errusiak Frantziaren laguntza jasoko zuela segurtatu zion Poincar\u00e9k Nikolas II.a tsarrari, eta, gerra saihestezina zela ikusten zuenez, Frantzia inguraturik gera zedin eragotzi nahi izan zuen.\n1913an Frantziako lehendakari hautatu zuten. Lehen Mundu Gerran (1914-1918), Georges Clemenceau lehen ministroa izan zuen arerio, baina harekin batean lan egin behar izan zuen, Frantziako batasun nazionala gordetzearren. Gerra amaitutakoan lehendakaritza utzi, eta senatura itzuli zen, eta Alemania jo zuen gerraren errudun nagusitzat.\nLehen ministro eta Kanpo Arazoetako ministro izan zen 1922tik 1924ra bitartean, eta Alemaniak gerra-zorrak ordaintzeko luzapena eskatu zuenean, frantses armada Ruhr ibai-arroraino joateko agindua eman zuen Poincar\u00e9k.\n1926an lehen ministro izendatu zuten, berriro ere, eta beharrezko neurriak hartu zituen Frantzia pairatzen ari zen ekonomia-egoera zaila gainditzeko.\nIdazlanak.\nHarena da \"Au service de la France\" (1926-1933, \"Frantziaren zerbitzuan\") oroitzapen-liburua."}
{"id": "271607", "revid": "28807", "url": "https://eu.wikipedia.org/wiki?curid=271607", "title": "Raymond Poincare", "text": ""}
{"id": "271608", "revid": "512", "url": "https://eu.wikipedia.org/wiki?curid=271608", "title": "Gregorio Krutxaga Urzainki", "text": "Gregorio Krutxaga Urzainki () (Urzainki, 1739 - Etxarri-Aranatz, 1812ko maiatzaren 30) nafar gerrilaria izan zen Iberiar Penintsulako Gerran. Bere biografia eleberri baten argumentua ematen du.\nBiografia.\nFrantses gudarosteen aurka borrokatu zen nafar gerrillaria. 1808. urtean, Francisco Ganbraren agindupean jarri zen, frantses gudarosteen aurka aritu asmoz. Gudu latz askoren ondoren, erronkariarrek kapitulazioa lortu zuten. Horri esker gudaroste frantsesak Erronkaritik alde egingo zuten betiko eta, trukean, erronkariarrek zerga bat ordaindu beharko zuten. Hitzarmena sinatu ondoren, Krutxaga Espoz Minaren taldeko kide bihurtu zen, eta Nafarroa osoan barrena ibili zen frantsesen aurkako gerran (Lekunberri, Tafalla, Tiebas, Campanas). Ondoren, bitan banatu zen Minaren taldea, eta bi horietako baten buru geratu zen Krutxaga. Minarekin batera edo bere aldetik, Nafarroan zeuden frantses gudarosteen etengabeko zartailu izan zen Krutxaga. Garesen 230 preso hartu zituen, baina frantsesek Tarazonan buruan zauritu eta preso hartu zuten. Bere taldekideek askatu egin zuten, ordea. Frantses gudaroste bat Araba eta Gipuzkoa arteko Arlabango mendatean txikitu ondoren (1812ko apirila), frantsesek bando bat eman zuten euskaraz, Krutxagaren buruari hamar mila pezetako prezioa ezarriz. Krutxaga, ordea, izugarri mugitzen zen, eta inork ez zuen harrapatzen. 1812ko maiatzean Gipuzkoara jo zuen, Ingalaterratik ekartzen ziren armen bila. Ormaiztegin, frantsesei aurre egin, eta kainoi bala batek beso bat xehakatu zion. Aralarrera erretiratu eta zaindariek bakarrik utzi behar izan zuten euripean, frantsesak orpoan zituztela. Krutxaga, osasunez are larriagotu eta Etxarri-Aranatzeko baserri batean hil zen, 1812ko maiatzaren 30ean.\nBere gorpua Urzainkira eraman zuten eta bertako elizaren ondoan lurperatuta dago."}
{"id": "271609", "revid": "28807", "url": "https://eu.wikipedia.org/wiki?curid=271609", "title": "Gregorio Cruchaga Urzainqui", "text": ""}
{"id": "271610", "revid": "336", "url": "https://eu.wikipedia.org/wiki?curid=271610", "title": "Lucian Freud", "text": "Lucian Freud (Berlin, Alemania, 1922ko abenduaren 8a - Londres, Ingalaterra, 2011ko uztailaren 20a) ingeles margolaria izan zen, alemaniarra jatorriz.\nBizitza.\nAita arkitektoa zuen, Sigmund Freuden semerik gazteena. Oso gazterik emigratu zuen Ingalaterrara, familiarekin batera (1932), eta 1939an britainiar herritartasuna eskuratu zuen. 1938 eta 1943. urteen artean Londresen eta Dedhamen egin zituen ikasketak. 1942an murgildu zen buru-belarri margolaritzan, eta 1944an egin zuen lehenengo erakusketa, Londresko Lefevre galerian. 1950eko hamarraldian lortu zuen nazioartean ospea, eta harrezkero Freuden obraren hainbat erakusketa egin dira mundu guztian zehar.\nLanak.\nLehenengo aldian surrealismoaren eta neorromantizismoaren joerei jarraituz zenbait saio egin zuen arren, heldutasuneko estiloan errealismo xehearen kutsua du nabarmenagoa. Xehetasun handiko obrak eta giza gorputzak adierazteko trebetasun aparta dira Freuden margolaritzaren ezaugarri aipagarrienak. Nabarmentzekoa da, besteak beste, bere\" Paddingtongo barne irudia\" (1951).\nErretratuak landu zituen batez ere, autoerretratuak eta ingurukoen erretratuak, emakumeenak bereziki. Azken lanetan koloreen arteko kontrastea nabarmendu zuen, eta adierazkortasun handiagoko irudiak margotu zituen; horrela agertzen da, adibidez, 1970eko hamarraldiaren amaieran bere amari egindako erretratu sail batean.\nFreud izan da bere belaunaldiko artista nagusietako bat, eta eragin handia izan du XX. mendeko britainiar margolaritza figuratiboaren bilakaeran. Azken urteetan Londresen bizi izan zen, eta margotzen jarraitzen zuen, inguruko lagunen erretratuak bereziki, margolaritza klasikoaren erreferentziak oinarri harturik."}
{"id": "271611", "revid": "58701", "url": "https://eu.wikipedia.org/wiki?curid=271611", "title": "Javier Garc\u00eda S\u00e1nchez", "text": "Javier Garc\u00eda S\u00e1nchez (Bartzelona, 1955eko apirilaren 7a) espainiar idazlea eta kazetaria da.\nHainbat kultura-hedabidetan \"Quimera\" literatura aldizkarian, besteak beste lan egin du. Hogeita bederatzi urte zituela, \"La ira de la luz (Argiaren hira)\" poema-liburua argitaratu zuen, eta ondoren, saiakera bat, \"Conocer H\u00f6lderlin y su obra. Conversaciones con la joven filosof\u00eda espa\u00f1ola (H\u00f6lderlin eta bere obra ezagutu. Elkarrizketak Espainiako filosofia gaztearekin)\". 1985ean, haren bi kontakizun-liburu argitaratu ziren \"Teor\u00eda de la eternidad (Betikotasunaren teoria)\" eta \"Mutantes de invierno (Neguko mutanteak)\", eta eleberri bat \"Contin\u00faa el misterio de los ojos verdes (Begi berdeen misterioak bere horretan dirau)\". Urte hartan bertan, Pio Baroja saria irabazi zuen \"La dama del viento del sur (Hego-haizearen dama)\" eleberriarengatik; Espainiako narratiba berriaren idazle aipatuenetako bat izan zen. 1986an, \"\u00daltima carta de amor de Carolina von Gunderrode a Bettina Brentanos\" \"(Carolina von Gunderrodek Bettina Brentanosi egindako azken maitasun-karta)\" argitaratu zuen (finalista Kritikaren Sarian), eta hurrengo urtean, \"Los amores secretos (Amodio sekretuak)\". Handik gutxira, beste eleberri bat plazaratu zuen, \"El mecan\u00f3grafo\" \"(Mekanogroa).\" 1991n, \"La historia m\u00e1s triste (Historiarik tristeena)\" eleberria idatzi zuen, amodioa bukatzean gertatzen denaz, eta Herralde saria irabazi zuen. Handik bi urtera, \"El Alpe d'Huez\" argitaratu zuen, ziklista handi batek egindako balentrian oinarri hartuta. 1998an, bi eleberri kaleratu zituen: \"El sue\u00f1o de Escipi\u00f3n (Eszipionen ametsa)\", eta \"Los otros (Besteak)\"."}
{"id": "271613", "revid": "336", "url": "https://eu.wikipedia.org/wiki?curid=271613", "title": "Paul von Beneckendorff und von Hindenburg", "text": ""}
