{"id": "5001", "revid": "5312", "url": "https://gl.wikipedia.org/wiki?curid=5001", "title": "Padr\u00f3n", "text": "Padr\u00f3n (do lat\u00edn \"petra\", deriva de \"petronem\"&lt; \"petram\"), \u00e9 un concello da provincia da Coru\u00f1a, que pertence \u00e1 comarca do Sar. Segundo o INE en 2015 ti\u00f1a 8.643 habitantes . O seu xentilicio \u00e9 \u00ab\u00bb ou \u00ab\u00bb.\nEtimolox\u00eda.\nO top\u00f3nimo da vila procede de \"pedr\u00f3n\" (do lat\u00edn \"Petronem\"), do altar de orixe romana adicado ao deus Neptuno, localizado orixinalmente na beira esquerda do r\u00edo Sar e levado no s\u00e9culo XV ao interior da igrexa parroquial de Santiago de Padr\u00f3n.\nXeograf\u00eda.\nO concello, dunha superficie de 48,37 km\u00b2, abrangue 5 parroquias. Est\u00e1 situado \u00e1s beiras do r\u00edo Sar, xa na s\u00faa desembocadura na confluencia do r\u00edo Ulla e a r\u00eda de Arousa. Limita ao noroeste co concello de Teo, ao sueste coa Estrada, ao sur con Pontecesures, ao suroeste con Dodro e ao noroeste con Rois.\nHistoria.\nNo concello de Padr\u00f3n apenas hai restos anteriores \u00e1 romanizaci\u00f3n, debido posiblemente a que a desembocadura do r\u00edo Sar \u00e9 unha zona pantanosa. A primeira poboaci\u00f3n da que se ten constancia \u00e9 Iria Flavia, fundada posiblemente durante a dinast\u00eda dos Flavios, entre os anos 69 e 96.\nA econom\u00eda dos primeiros poboadores debeu estar baseada na pesca e o marisqueo, como demostran os restos arqueol\u00f3xicos atopados nos arredores como conchas de bivalvos, cer\u00e1micas especiais e unha serie de obxectos representativos.\nA tradici\u00f3n di que cara ao ano 34 desembarcou en Iria o Ap\u00f3stolo Santiago, e que amarrou a s\u00faa barca \u00e1 ara antes mencionada. Conta a lenda que os seus disc\u00edpulos Teodoro e Anastasio trouxeron os seus restos mortais desde Xudea no ano 44, enterr\u00e1ndoo nun outeiro r\u00edo Sar arriba, no que hoxe \u00e9 Santiago de Compostela, no monte Libred\u00f3n, onde se constru\u00edu a catedral de Santiago.\nTrala chegada do Catolicismo e o reino de Galiza, na Idade Media constitu\u00eduse a diocese de Iria, cuxa historia aparece reflectida no \"Chronicon Iriense\". Desde o descubrimento dos restos do Ap\u00f3stolo durante o bispado de Teodomiro, Padr\u00f3n conv\u00e9rtese en lugar de paso da v\u00eda dos peregrinos que chegan por mar, pero tam\u00e9n en obxectivo para as saqueadores viquingos e normandos entre os s\u00e9culos X e XI (v\u00e9xase viquingos en Galicia), polo que Afonso V mandou reconstru\u00edr en Catoira as Torres de Oeste, sobre os restos do \"Castellum honesti\" de orixe romana. Con esta defensa, a vila de Padr\u00f3n tivo gran prosperidade durante os s\u00e9culos XII e XIII. En 1156 o rei Afonso VII doou ao plebeo Sancho Eanes o couto de Lampai, situado na parroquia de Cruces.\nO arcebispo Diego Xelm\u00edrez, nado nas Torres de Oeste, foi un dos art\u00edfices desa prosperidade, mandando constru\u00edr un peirao (que se mantivo activo at\u00e9 o s\u00e9culo XVII, cando os aluvi\u00f3ns do r\u00edo Sar provocaron a retirada da r\u00eda), onde se sit\u00faa actualmente a igrexa de Santiago. Dos seus estaleiros sa\u00edron as primeiras galeras da mari\u00f1a espa\u00f1ola. No s\u00e9culo XV o arcebispo Rodr\u00edgo de Luna estivo dous anos en Padr\u00f3n con todo o cabido compostel\u00e1n para protexerse dos condes de Altamira. Na igrexa de Iria Flavia cons\u00e9rvase o seu sepulcro, con estatua xacente.\nPadr\u00f3n est\u00e1 vinculado a importantes figuras da literatura, como Mac\u00edas o Namorado, Xo\u00e1n Rodr\u00edguez de Padr\u00f3n, Rosal\u00eda de Castro ou Camilo Jos\u00e9 Cela.\nElecci\u00f3ns en Padr\u00f3n.\nO PPdG predominou na pol\u00edtica padronesa dende a chegada da democracia, na persoa de Jes\u00fas Villamor Calvo coma incombustible alcalde, dende o ano 1983 ata o 2007. Nese ano, unha coalici\u00f3n de goberno entre o PSdeG e un partido independente (escisi\u00f3n no seu d\u00eda do PPdG), deulle o bast\u00f3n de mando a Camilo Forj\u00e1n Seoane, pertencente ao PSdeG. O BNG e o PG tam\u00e9n apoiaron a investidura do devandito. Na actualidade o alcalde \u00e9 Antonio Fern\u00e1ndez Angueira do PPdG, que goberna en coalici\u00f3n co PGD.\nPatrimonio.\nNa igrexa parroquial de Santiago de Padr\u00f3n cons\u00e9rvanse dous ep\u00edgrafes: un en lat\u00edn, sobre a tradici\u00f3n do santo, e outro de 1133, sobre a reconstruci\u00f3n do templo iniciada polo bispo Xelm\u00edrez.\nNa ermida de Santiagui\u00f1o do Monte, \u00e1 que segundo a lenda se retiraba a rezar o ap\u00f3stolo tralas s\u00faas predicas, cel\u00e9brase cada 25 de xullo unha popular romar\u00eda.\nA casa da Matanza \u00e9 o pazo onde residiu Rosal\u00eda de Castro, situado na periferia, fronte \u00e1 estaci\u00f3n de Padr\u00f3n. Actualmente acolle un museo. Nos arredores da poboaci\u00f3n existen outros pazos e casas se\u00f1oriais.\nO Xard\u00edn bot\u00e1nico de Padr\u00f3n, situado no centro da vila, acolle especies senlleiras e ex\u00f3ticas de \u00e1rbores.\nA vila acolle cada domingo a feira de Padr\u00f3n, unha das de m\u00e1is sona de Galiza, onde ademais de roupa e apeiros, destacan os produtos hortofrut\u00edcolas da zona, en especial os co\u00f1ecidos pementos.\nOs pementos de Padr\u00f3n, est\u00e1n vinculados ao convento de San Francisco de Herb\u00f3n, onde foron levados por frades franciscanos cara ao s\u00e9culo XVI ou XVII, seguramente procedentes de M\u00e9xico ou o sur dos EUA.\nLugares de Padr\u00f3n.\nPara unha lista completa de todos os lugares do concello de Padr\u00f3n vexa: Lugares de Padr\u00f3n."}
{"id": "5002", "revid": "51040", "url": "https://gl.wikipedia.org/wiki?curid=5002", "title": "Dodro", "text": "Dodro \u00e9 un concello da provincia da Coru\u00f1a pertencente \u00e1 comarca do Sar, est\u00e1 situado no suroeste da provincia, onde o r\u00edo Ulla desemboca na r\u00eda de Arousa. O seu xentilicio \u00e9 \u00ab\u00bb e ten a s\u00faa capitalidade en Tall\u00f3s. Dista de Santiago de Compostela arredor de 27\u00a0km e de Ribeira at\u00f3pase a uns 37\u00a0km, ten unha superficie de 36,1\u00a0km2 e segundo o IGE, a 1 de xaneiro de 2023 ti\u00f1a 2\u00a0675 habitantes (1\u00a0276 eran homes e 1\u00a0399 mulleres), cunha densidade de poboaci\u00f3n de 73,29\u00a0hab./km2.\nO concello de Dodro conserva espazos naturais de importancia ambiental e paisax\u00edstica, como as bra\u00f1as que se estenden a car\u00f3n do r\u00edo Ulla, constitu\u00edndo o espazo h\u00famido m\u00e1is grande de Galicia, inclu\u00eddas no sistema fluvial Ulla - Deza e declarada zona especial de conservaci\u00f3n (ZEC). Preserva moitos elementos tradicionais como os cruceiros, os mu\u00ed\u00f1os, os h\u00f3rreos e os reloxos de sol, exemplo da etnograf\u00eda galega, en diferentes estados de conservaci\u00f3n, ademais dunha rica tradici\u00f3n oral e escrita. Pazos hist\u00f3ricos da fidalgu\u00eda de antano e igrexas do barroco completan o patrimonio arquitect\u00f3nico do municipio.\nXeograf\u00eda.\nSituaci\u00f3n.\nO concello de Dodro sit\u00faase na vertente dereita do r\u00edo Ulla, limita \u00f3 norte co concello de Rois, \u00f3 leste co de Padr\u00f3n e \u00f3 oeste cos municipios de Lousame e Rianxo.\nNon hai n\u00facleos de poboaci\u00f3n importantes; at\u00f3panse a maior\u00eda das casas \u00e1 beira da estrada AC-305, escisi\u00f3n da antiga estrada comarcal C-550, que une Padr\u00f3n e Ribeira e atravesa o concello de leste a oeste. Existe ademais rede de estradas secundarias que comunican os distintos n\u00facleos de poboaci\u00f3n.\nA capitalidade do concello est\u00e1 en Tall\u00f3s, onde se sit\u00faa a casa consistorial que data do ano 1906. Este municipio pertence, xunto con Padr\u00f3n e Rois, \u00e1 comarca do Sar, a\u00ednda que pola s\u00faa situaci\u00f3n est\u00e1 tam\u00e9n moi vinculado \u00e1 veci\u00f1a comarca do Barbanza.\nA distancia dende a capital do concello a outros n\u00facleos de poboaci\u00f3n de importancia que se atopan pr\u00f3ximos \u00e9 a seguinte:\nOrograf\u00eda.\nO concello at\u00f3pase nunha zona prelitoral situada na depresi\u00f3n Meridiana, preto da desembocadura do r\u00edo Ulla na r\u00eda de Arousa. O municipio est\u00e1 caracterizado por un nivel chairego que liga coas ladeiras da serra do Barbanza. Deste xeito, nun espazo pequeno contrastan d\u00faas \u00e1reas ben diferenciadas; unha baixa, que corresponde co val do r\u00edo Ulla, na que se atopa a paraxe natural das bra\u00f1as de La\u00ed\u00f1o, e outra no norte do concello, monta\u00f1osa, de gran riqueza forestal e orientada a solleiro.\nO punto m\u00e1is elevado \u00e9 a Lomba da Poza con 576 m, seguido do monte Morouzas con 312 m, o monte Caldebarcas con 312 m, o Carboeiro con 302 m e o Vilar de 227 m. Estes son montes suavizados e est\u00e1n situados na parte m\u00e1is oriental da Serra do Barbanza. O declive \u00e9 bastante pronunciado, descendendo dende os cincocentos metros de altura ata o nivel do mar.\nNa parte mais meridional do concello discorre o r\u00edo Ulla que constit\u00fae un amplo val de marismas, bra\u00f1as e veigas de moita fertilidade, que se atopan \u00f3 amparo e resgardo dos anteditos montes. Xunto co r\u00edo Sar existen pequenos r\u00edos e numerosos regueiros que verten as s\u00faas augas no r\u00edo Ulla.\nXeolox\u00eda e edafolox\u00eda.\nO material xeol\u00f3xico sobre o que se asenta a zona \u00e9 nunha serie de rochas gran\u00edticas preherc\u00ednicas na que se incl\u00faen gneises, migmatitas, granitos e granodioritas. Canto \u00e1 edafolox\u00eda; na maior parte da superficie do monte at\u00f3panse solos de tipo umbrisol h\u00famico (WRB, 2006) de 50 a 70\u00a0cm de profundidade media; nas zonas de ladeira, onde a pendente \u00e9 moi pronunciada aparecen enclaves con solos de tipo leptosol \u00fambrico (WRB, 2006), onde a profundidade do chan rolda os 25\u00a0cm. As bra\u00f1as de Dodro constit\u00faen un extenso val na parte m\u00e1is meridional do concello, formado sobre sedimentos aluviais, que se estende \u00e1 beira do r\u00edo Ulla. Debido \u00e1 abondosa cantidade de minerais resistentes predominan as texturas franco-areosas e no referente \u00e1 qu\u00edmica hai que sinalar a acidez t\u00edpica dos solos galegos.\nFormaci\u00f3ns vexetais.\nA superficie forestal do concello est\u00e1 constitu\u00edda por repoboaci\u00f3ns de con\u00edferas, principalmente pi\u00f1eiro do pa\u00eds (\"Pinus pinaster\") e en menor proporci\u00f3n pi\u00f1eiro insigne (\"Pinus radiata\"), que representa o 50\u00a0% da superficie. A vexetaci\u00f3n clim\u00e1tica natural, que incl\u00fae \u00f3s bosques de ribeira, est\u00e1 representada en menor medida, por\u00e9n as bra\u00f1as de Dodro abranguen unha elevada porcentaxe da superficie do concello (954,20\u00a0ha), unha bra\u00f1eira de gran riqueza ecol\u00f3xica.\nAs masas formadas pola presenza de d\u00faas ou tres especies, que son xeralmente o carballo (\"Quercus robur\") xunto co pi\u00f1eiro do pa\u00eds (\"Pinus pinaster\") e o eucalipto (\"Eucaliptus globulus\"), son moi frecuentes, ocupando o 20\u00a0% da superficie total.\nCanto as zonas ocupadas por cultivos e pastos, representan o 20\u00a0% da superficie. Por \u00faltimo as zonas ocupadas por matogueiras representan unha pequena porcentaxe da superficie total.\nHidrograf\u00eda.\nO r\u00edo Ulla pertence \u00e1 Confederaci\u00f3n Hidrogr\u00e1fica do Norte. A conca do r\u00edo Ulla discorre pola parte meridional do concello, pr\u00f3ximo \u00e1 s\u00faa desembocadura na r\u00eda de Arousa, conformando un amplo val onde hai bra\u00f1as. Existen varios r\u00edos de curso r\u00e1pido e curto percorrido que nacen dentro dos l\u00edmites do concello como son o da Devesa, afluente do r\u00edo Te, o de Manselle ou o de Vigo (r\u00edo de San Lufo), que confl\u00faen no Ulla. Hai tam\u00e9n diversos regatos e regueiros.\nClima.\nDodro at\u00f3pase no dominio clim\u00e1tico oce\u00e1nico-hiperh\u00famido que se caracteriza por unha concentraci\u00f3n das precipitaci\u00f3ns de inverno, arredor dos 1\u00a0500\u00a0mm, sequidade estival, n\u00e9boas, escasa presenza de xeadas e unha temperatura media de 12\u00a0\u00b0C cunha oscilaci\u00f3n t\u00e9rmica superior \u00f3s 10\u00a0\u00b0C.\nDemograf\u00eda.\nEstrutura da poboaci\u00f3n.\nA poboaci\u00f3n de feito no concello segundo o censo municipal de habitantes a 1 de xaneiro de 2022 \u00e9 de 2\u00a0675 habitantes, que se establece en 26 n\u00facleos. A poboaci\u00f3n distrib\u00faese nun territorio de aproximadamente 36,1\u00a0km2 o que sup\u00f3n unha densidade media de 73,29 hab./km2.\n&lt;/center &gt;\nA poboaci\u00f3n at\u00f3pase diseminada polas tres parroquias do concello; sendo a parroquia de Santa Mar\u00eda de Dodro a de maior densidade de poboaci\u00f3n con 1\u00a0120 veci\u00f1os distribu\u00eddos en 7,20\u00a0km2, seguida de San Xo\u00e1n de La\u00ed\u00f1o con 883 nunha superficie de 17,18\u00a0km2 e por \u00faltimo San Xi\u00e1n de La\u00ed\u00f1o con 672 habitantes en 11,70\u00a0km2; como se pode apreciar na seguinte t\u00e1boa:\nEvoluci\u00f3n da poboaci\u00f3n.\nDemograficamente este concello presenta unha situaci\u00f3n desfavorable cunha tendencia \u00f3 despoboamento, feito agudizado no per\u00edodo de 1986 a 1998, esta caracter\u00edstica conv\u00e9n relativizala, pois \u00e9 unha feito com\u00fan na maior\u00eda dos concellos galegos. As\u00ed mesmo a partir de 1998 a poboaci\u00f3n dimin\u00fae paulatinamente pero a tendencia non \u00e9 tan acusada como nos anos precedentes.\n&lt;/center &gt;\n&lt;/center &gt;\nPir\u00e1mide de poboaci\u00f3n.\nA pir\u00e1mide adopta unha forma acampanada cun crecemento de poboaci\u00f3n moi moderado de baixa natalidade e mortalidade, propia de pa\u00edses desenvolvidos.\nInmigraci\u00f3n.\nSegundo os datos recompilados polo IGE hai en Dodro 2\u00a0675 habitantes, dos cales 26 son de nacionalidade estranxeira, a meirande parte procede de Venezuela; hai 10 persoas orixinarias dese pa\u00eds de Suram\u00e9rica.\nOs \u00edndices de poboaci\u00f3n inmigrante no concello sinalan que a porcentaxe de poboaci\u00f3n estranxeira \u00e9 do 0,97\u00a0%, un n\u00famero pouco significativo; moi afastado da media galega, que rolda o 4\u00a0% e tam\u00e9n da media estatal, que anda arredor do 10\u00a0%.\nHistoria.\nPrehistoria.\nA orixe do poboamento \u00e9 moi antiga, as\u00ed o demostran os sitios arqueol\u00f3xicos do Megal\u00edtico que hai no concello. A arquitectura megal\u00edtica introduciuse en Galicia nalg\u00fan momento do V milenio a. C. seguramente desde a zona norte de Portugal.\nAlg\u00fan dos t\u00famulos funerarios que hai en Dodro do per\u00edodo megal\u00edtico est\u00e1n sen catalogar e outros xa desaparecidos; entre os restos que se conservan est\u00e1n as m\u00e1moas da Paradegua e Balouta do per\u00edodo Neol\u00edtico e o sitio arqueol\u00f3xico do Rias\u00f3s da Idade do Cobre.\nDa Idade de Bronce son os petr\u00f3glifos, destacando o petr\u00f3glifo de Bouza Abad\u00edn entre os varios sitios arqueol\u00f3xicos que se atopan, e da Idade de Ferro son cinco os castros distribu\u00eddos pola xeograf\u00eda do concello.\nIdade Antiga.\nDa Idade Antiga hai varios restos. \u00d3 longo da \u00e9poca romana comez\u00e1ronse a sentar as bases do poboamento actual; os romanos asent\u00e1ronse militarmente en Galicia e obrigaron \u00f3s habitantes dos castros a abandonalos, inici\u00e1ndose a ocupaci\u00f3n dos vales, que \u00e9 cando se formaron as vilas romanas ligadas \u00e1s explotaci\u00f3ns agr\u00edcolas.\nNo tr\u00e1nsito entre a Idade Antiga e a Idade Media constru\u00eduse no monte Vilar unha asentamento fortificado, ou refortificouse un castro preexistente, co\u00f1ecido como Castelo de Monte Vilar.\nIdade Media.\nIria foi o centro de boa parte da Gallaecia m\u00e1is occidental, que durante o reino suevo pasou a ser unha das grandes demarcaci\u00f3ns parroquiais nas que se organizou o territorio galego. Durante a s\u00faa expedici\u00f3n do ano 997 Almanzor atravesou o r\u00edo Ulla e arrasou Iria e mais Santiago de Compostela.\nDas Torres de Lestrobe hai documentos que indican que debeu ser residencia dun xefe na Idade Media. A construci\u00f3n orixinal eran d\u00faas torres defensivas, que se ergueron \u00f3 pe do castro de Lestrobe, pero debido \u00e1s distintas incursi\u00f3ns sufridas quedaron danadas, ata que se reconstru\u00edron no s\u00e9culo XVII, configurando o pazo que \u00e9 actualmente.\nA partir do s\u00e9culo XII, \u00e9 cando se foron labrando de forma progresiva as terras do concello. No s\u00e9culo XII a ra\u00ed\u00f1a Dona Urraca concedeulle \u00f3 arcebispo de Santiago Diego Xelm\u00edrez o Se\u00f1or\u00edo das Terras de Santiago, que existiu ata a s\u00faa supresi\u00f3n a mediados do s\u00e9culo XIX. La\u00ed\u00f1o depend\u00eda dos arcebispos de Santiago e pertenc\u00eda \u00e1 xurisdici\u00f3n dos se\u00f1ores de Rianxo, descendentes de Paio G\u00f3mez Chari\u00f1o, almirante e trobador en lingua galega.\nO primeiro documento do que se ten constancia sobre Dodro est\u00e1 asinado polo arcebispo Xelm\u00edrez en 1114; \"Aldara Guteridiz d\u00f3alle a San Marti\u00f1o Pinario a cuarta parte da igrexa de Santa Mar\u00eda de Dalodro\", en 1118 a ra\u00ed\u00f1a Urraca e o seu fillo Afonso VII confirmaron esa doaz\u00f3n.\nIdade Moderna.\nHai constancia de que no s\u00e9culo XVI hab\u00eda 70 habitantes en Dodro e 120 en La\u00ed\u00f1o. Cando chegou o visitador do arcebispo Jer\u00f3nimo del Hoyo en 1606 a parroquia de Dodro ti\u00f1a 90 fregueses e a de Lai\u00f1o 130. No s\u00e9culo XVI, durante a Idade Moderna, empez\u00e1ronse a asentar en Dodro varias familias nobres. Dodro e Lestrobe formaron couto redondo, potestade do marqu\u00e9s de Benda\u00f1a e dono do pazo de Dodro. Outra das familias nobres que se estableceu en Dodro foi a dos Ballesteros, como reflicten os documentos sobre preitos e a construci\u00f3n do pazo de Tarr\u00edo, onde resid\u00edu Lu\u00eds L\u00f3pez Ballesteros ministro de facenda en 1822. As parroquias que na actualidade conforman o concello estaban divididas en d\u00faas xurisdici\u00f3ns, a de Lestrobe e Dodro e a de Rianxo, todas pertencentes \u00e1 provincia de Santiago.\nNo s\u00e9culo XVIII introduciuse o millo e a pataca nos agros de Dodro, no barroco erix\u00edronse as igrexas parroquiais e constru\u00edronse os pazos se\u00f1oriais.\nIdade Contempor\u00e1nea.\nDurante o reinado de Fernando VII conform\u00e1ronse os novos concellos constitucionais; coa chegada do liberalismo, trala invasi\u00f3n napole\u00f3nica, cre\u00e1ronse os concellos de Lestrobe e La\u00ed\u00f1o no partido xudicial de Padr\u00f3n a principios do s\u00e9culo XIX pero en 1831 foron disoltos. O concello de Padr\u00f3n partiuse en dous o 7 de xu\u00f1o de 1836, form\u00e1ndose unha nova administraci\u00f3n local denominada Dodro, integrada polas parroquias de Santa Mar\u00eda de Dodro, que deixou de ser un couto redondo e pasou a ser simplemente unha parroquia m\u00e1is, San Xi\u00e1n de La\u00ed\u00f1o e San Xo\u00e1n de La\u00ed\u00f1o, dende aquela data o concello mantivo a mesma delimitaci\u00f3n e configuraci\u00f3n, e malia que sufriu varios intentos de supresi\u00f3n e incorporaci\u00f3n \u00f3 concello de Padr\u00f3n, nunca chegou a producirse. A capital municipal est\u00e1 actualmente en Tall\u00f3s, mais non sempre foi as\u00ed, a capital municipal estivo noutrora en Lestrobe e tam\u00e9n en Vigo.\nLu\u00eds Aguirre del R\u00edo, poeta en castel\u00e1n e compositor galego, escribiu o primeiro dicionario biling\u00fce galego-castel\u00e1n no ano 1858, con todo, por diversas circunstancias o dicionario non veu a luz ata o ano 2007, cando foi publicado conxuntamente polo Consejo Superior de Investigaciones Cient\u00edficas (CSIC) de Madrid e o Instituto de Estudios Galegos Padre Sarmiento. Suponse que escribiu o \"Diccionario del dialecto gallego\" mentres estudaba en Compostela.\nAconteceu en Dodro a celebraci\u00f3n do pacto de Lestrobe no pazo de Hermida en 1930, xuntanza pol\u00edtica a que acudiron representantes dos diversos partidos e agrupaci\u00f3ns pol\u00edticas republicanas, entre outros Santiago Casares Quiroga, onde se acordou a creaci\u00f3n da Federaci\u00f3n Republicana Gallega (FRG), establecendo como obxectivo principal a implantaci\u00f3n dun r\u00e9xime republicano democr\u00e1tico en Espa\u00f1a e loitar pola autonom\u00eda para Galicia.\nTrala Segunda Rep\u00fablica Espa\u00f1ola e o posterior estalido da guerra civil espa\u00f1ola Dodro sufriu unha dura posguerra, que produciu un aumento da emigraci\u00f3n. Durante o per\u00edodo da posguerra traslad\u00e1ronse as pedras do pazo do marqu\u00e9s de Benda\u00f1a xunto cos seus elementos ornamentais m\u00e1is nobres \u00f3 pazo de Meir\u00e1s en Sada.\nCultura.\nToponimia.\nCanto \u00e1 etimolox\u00eda de Dodro, que lle d\u00e1 nome \u00f3 concello e a unha das s\u00faas parroquias, hai pouca certeza. Joaqu\u00edn Torres del R\u00edo (2000) considera que Dodro e Dordo son diferentes graf\u00edas da mesma palabra. No \"Dicionario Etimol\u00f3gico da Lingua Portuguesa\" (1952) de Jos\u00e9 Pedro Machado, dordo proceder\u00eda de \"dorsum\", \"cima\", \"crista de monta\u00f1a\".\nCo significado de auga existe a base hidron\u00edmica preindoeuropea \"dor\" (Douro) e a ra\u00edz c\u00e9ltica \"durro\" (Dubra, Dover), pr\u00f3ximas foneticamente.\nCarlos B\u00faa (2002) indica que Dodro poder\u00eda derivar de \"doro\", \"lugar/praza cerrada\", en relaci\u00f3n co foro latino, a partir dun radical \"d'wer\", \"(en)cerrar\".\nPatrimonio.\nPatrimonio arqueol\u00f3xico.\nDa cultura do Megalitismo cons\u00e9rvanse en Dodro varios restos. Do Neol\u00edtico hai varias m\u00e1moas; na Paradegua existe unha enterramento formado por catro t\u00famulos, d\u00faas m\u00e1moas en Balouta e outra na Chisca. Do Calcol\u00edtico o sitio arqueol\u00f3xico do Rias\u00f3s.\nO vaso carenado de Bexo data da Idade de Bronce, foi recuperado durante os labores da draga na desembocadura do r\u00edo Ulla de forma casual preto da insua de Bexo a finais da d\u00e9cada de 1970 ou principios da d\u00e9cada de 1980. Est\u00e1 depositado no Museo do Mar de Galicia.\nDa Idade de Bronce hai varios gravados rupestres, como o petr\u00f3glifo de Bouza Abad\u00edn en Imo, os da Carga e A Pedra Redonda en Vigo, Outeiro dos Corvos (cazoletas) en Susavila, A Cabana en Masenlle, Lomba das Pozas (d\u00faas rochas con gravuras de cazoletas e unha ferradura) en Bustelo, Padronelo en Bexo e Bouza Nova na Igrexa, San Xo\u00e1n de La\u00ed\u00f1o. Durante a construci\u00f3n de vivendas unifamiliares apareceron tam\u00e9n lascas de seixo e cer\u00e1mica campanense e do Bronce Inicial, o que se denominou como o sitio arqueol\u00f3xico de San Xi\u00e1n de La\u00ed\u00f1o.\nDa Idade de Ferro hai varios poboados castrexos, estando cinco deles catalogados: o castro de Bexo, o de Castro, o do monte Si\u00e1n en Revix\u00f3s, o de Lestrobe e o de Traxeito.\nOs romanos estableceronse militarmente no territorio, obrigaron a abandonar os castros \u00f3s seus habitantes dos castros e a asentarse nos vales que \u00e9 cando aparecen as primeiras vilas romanas, ligadas a explotaci\u00f3ns agr\u00edcolas.\nPatrimonio arquitect\u00f3nico.\nOs elementos do patrimonio arquitect\u00f3nico de Dodro foron estudados nun traballo desenvolvido polo concello entre os anos 2009 e 2010, que consistiu no inventariado dos elementos da arquitectura de Dodro, centr\u00e1ndose principalmente nos h\u00f3rreos, cruceiros, pombais e reloxos de sol.\nEntre os pazos, destacan o pazo de Tarr\u00edo, onde residiu Lu\u00eds L\u00f3pez Ballesteros que foi ministro de facenda en 1822; o pazo de Lestrobe, antiga residencia de ver\u00e1n dos prelados de Santiago de Compostela; o pazo de Hermida, declarado Ben de Interese Cultural e o pazo de Dodro, que est\u00e1 en ru\u00ednas.\nAs igrexas parroquiais de Santa Mar\u00eda de Dodro, San Xi\u00e1n de La\u00ed\u00f1o e San Xo\u00e1n de La\u00ed\u00f1o son templos do s\u00e9culo XVIII de boa construci\u00f3n barroca.\nA ermida de Santo Amaro de Bexo \u00e9 do s\u00e9culo XVII e garda d\u00faas imaxes antigas en pedra; a capela da Virxe do Leite en La\u00ed\u00f1o \u00e9 de \u00e9poca neocl\u00e1sica, conserva unha imaxe p\u00e9trea medieval que debe ser dun templo anterior. A capela do Anxo da Garda est\u00e1 no pazo de Lestrobe e of\u00edciase misa nela.\nCanto \u00f3s cruceiros, inventari\u00e1ronse un total de 30 (descartando os de construci\u00f3n m\u00e1is recente), sendo todos do tipo de varal con excepci\u00f3n dun exemplar de cruceiro de capela ou loreto; a Cruz de Avel\u00e1n.\nDos cruceiros de varal, os m\u00e1is antigos datan do s\u00e9culo XVIII; a maior\u00eda constru\u00edronse nos s\u00e9culos XIX e XX. Hai un s\u00f3 calvario e dous exemplos de cruceiros de parada ou cruceiros con pousadoiro. As tradici\u00f3ns asociadas a estes elementos est\u00e1n dentro dos usos tradicionais que se lles d\u00e1 en Galicia: parada nos cortexos f\u00fanebres e nos cami\u00f1os sacramentais; punto de parada en procesi\u00f3ns; usos devocionarios con ofrendas e rezos ou lugar enterro de nenos sen bautizar ou abortos.\nNo que respecta \u00f3s h\u00f3rreos, contabiliz\u00e1ronse m\u00e1is de 200 exemplares de m\u00e1is de cen anos de antig\u00fcidade. O tipo que atopamos no territorio municipal \u00e9 o denominado Ma\u00eda (caracter\u00edstico da zona central de Galicia). Os exemplares m\u00e1is antigos datan da segunda metade do s\u00e9culo XVIII, tendo tam\u00e9n exemplares do s\u00e9culo XIX e do XX. Destaca a orixinal concentraci\u00f3n de h\u00f3rreos no lugar da Lavandeira en Imo. En Castro un h\u00f3rreo coa peculiaridade que ten no medio un arco de medio punto.\nHai diversos mu\u00ed\u00f1os no concello, mesmo un mu\u00ed\u00f1o de vento en Chenlo, arriba da aldea da Igrexa. Coa excepci\u00f3n deste mu\u00ed\u00f1o de vento, en Dodro os mu\u00ed\u00f1os son hidr\u00e1ulicos de dous tipos; uns de canle e outros de cubo, case todos en ru\u00ednas a\u00ednda que alg\u00fan se restaurou nos \u00faltimos anos.\nNo que respecta \u00f3s reloxos de sol, foron inventariados no territorio municipal 18, todos en granito e de diferente factura (circulares, cuadrangulares, con ou sen decoraci\u00f3n). Sit\u00faanse maioritariamente en h\u00f3rreos, a xeito de remate, sendo visibles tam\u00e9n nas paredes das vivendas, muros de cerramento e portadas de entrada \u00e1s propiedades.\nNa s\u00faa maior\u00eda son verticais ortomeridianos (orientados exactamente \u00f3 sur), a\u00ednda que hai un exemplar de reloxo de forma c\u00fabica, con tres reloxos: un ortomeridiano e dous meridianos (un cara \u00f3 leste e outro cara \u00f3 oeste). Dous deles te\u00f1en como soporte unha columna, repousando o resto sobre m\u00e9nsulas ou bases cuadrangulares. S\u00f3 atopamos un exemplar que ten visible algunha inscrici\u00f3n.\nO pombais contabilizados no concello suman un total de 20, destacando o lugar de Imo con 7 exemplares. Ning\u00fan \u00e9 anterior \u00f3 s\u00e9culo XVIII, \u00e9poca da construci\u00f3n dos conxuntos arquitect\u00f3nicos existentes nas casas reitorais, pazos, e casas grandes. A s\u00faa tipolox\u00eda \u00e9 maioritariamente de planta cil\u00edndrica, con dous exemplos de planta rectangular e un de planta poligonal. As s\u00faas cubertas, xeralmente de tella do pa\u00eds, son c\u00f3nicas, de ferradura, a unha ou d\u00faas augas ou con cuberta poligonal. Alg\u00fans a\u00ednda conservan os buracos interiores para os ni\u00f1os das pombas e a mesa onde se lles botaba o gran.\nPatrimonio natural.\nAs Bra\u00f1as de Dodro son o espazo h\u00famido m\u00e1is grande de Galicia con 954,20 ha, albergan unha gran riqueza f\u00e1unica, ambiental e ecol\u00f3xica. \u00c9 o h\u00e1bitat de m\u00e1is de sesenta especies de aves, algunhas moi escasas ou destacadas, un bo feixe de plantas de elevado interese, e en xeral unha importante reserva da biodiversidade. Forma parte do \"Sistema Fluvial Ulla-Deza\" da Rede Natura 2000, estando declaradas como \"zona especial de conservaci\u00f3n\" (foi previamente \"LIC\").\nNas canaveiras do r\u00edo Ulla ani\u00f1a unha subespecie da escribenta das canaveiras (\"Emberiza schoeniclus subs. lusit\u00e1nica\"), tam\u00e9n nas s\u00faas augas rebole a angu\u00eda (\"Anguilla anguilla\"), \u00e1mbalas d\u00faas en perigo cr\u00edtico de extinci\u00f3n; na cunca do r\u00edo habita a n\u00e1iade ou mexill\u00f3n de r\u00edo (\"Margaritifera margaritifera\"), especie en perigo de extinci\u00f3n e especies ameazadas como a toupa de r\u00edo (\"Galemys pyrenaicus\") en situaci\u00f3n vulnerable \u00f3 igual que a folosa acu\u00e1tica (\"Acrocephalus paludicola\"); tam\u00e9n se poden ver outras especies raras como o picanzo vermello (\"Lanius collurio\") e outras aves m\u00e1is com\u00fans como a fulepa das xunqueiras (\"Acrocephalus schoenobaenus\"), a garza real (\"Ardea cinerea\"), a aguia perdiceira (\"Aquila fasciatus\"), o gabi\u00e1n (\"Accipiter nisus\"), o ouriolo (\"Oriolus oriolus\"), a gaivota chorona (\"Chroicocephalus ridibundus\"), o cardeal (\"Pyrrhula pyrrhula\")\u2026\nEst\u00e1n presentes neste h\u00e1bitat aluvial os an\u00e1tidos, destacando principalmente o Lavanco, parrulo moi com\u00fan nestas latitudes ou a cerceta (\"Anas crecca\"). Aparecen especies de aves estacionais como a bubela (\"Upupa epops\") ou a Rula (\"Streptopelia turtur\").\nNas augas do Ulla p\u00e9scanse as lampreas (\"Petromyzon marinus\") que remontan o curso do r\u00edo, que xunto coas angu\u00edas se poden degustar como pratos da gastronom\u00eda local, encontramos tam\u00e9n a zamborca (\"Alosa alosa\"), que en Galicia s\u00f3 desova nos r\u00edos Ulla, Umia e Mi\u00f1o; ou o salm\u00f3n (\"Salmo salar\"). Tam\u00e9n esta presente o porco bravo (\"Sus scrofa\"), prezado pola s\u00faa carne na gastronom\u00eda local, que experimentou un intenso crecemento da s\u00faa poboaci\u00f3n nos \u00faltimos anos, reprod\u00facese e agochase nas bra\u00f1as.\nCanto \u00e1s especies vexetais, medran aqu\u00ed bosques aluviais de ameneiros (\"Alnus glutinosa\"), salgueiros (\"Salix atrocinerea\") e freixos (\"Fraxinus excelsior\"), sabugueiros (\"Sambucus nigra\"), espadanas (\"Thypha sp\"), xuncos (\"Juncus sp\"), herba salgueira (\"Lonicera periclymenum\"), mentraste (\"Mentha rotundifolia\"), o narciso (\"Narcissus cyclamineus\") e xaras (Cistaceae), entre outras especies caracter\u00edsticas do clima oce\u00e1nico.\nFrei Mart\u00edn Sarmiento no s\u00e9culo XVIII fai menci\u00f3n das Bra\u00f1as de Dodro, citadas no \"Diccionario geogr\u00e1fico universal\" (Barcelona, 1829-1834) de Madoz como as \"famosas bra\u00f1as de La\u00ed\u00f1o\" no s\u00e9culo XIX e mesmo cantadas por Rosal\u00eda de Castro nas s\u00faas poes\u00edas. Tam\u00e9n foron prezados os seus produtos en toda a pen\u00ednsula ib\u00e9rica, destacando os chamados bois de La\u00ed\u00f1o ou os tecidos de xunco. En Padr\u00f3n no s\u00e9culo XVIII hab\u00eda tecedores de li\u00f1o, de la e de xunco; o xunco us\u00e1base para facer corozas, capas e polainas.\nDodro ten amais das Bra\u00f1as unha grande extensi\u00f3n de montes, nos que se poden admirar as paisaxes, os bosques e as vistas panor\u00e1micas do val do Ulla. Os itinerarios que se describen son de f\u00e1cil acceso e est\u00e1n ben comunicados entre si polo que poderemos variar os percorridos \u00f3 noso parecer.\nHai tres itinerarios circulares polos montes do concello; o da Cruz de Avel\u00e1n, o de Vigo e o de Lestrobe. Descr\u00edbese tam\u00e9n o itinerario circular de Imo e un percorrido polas Bra\u00f1as de Dodro. Finalmente a Ruta literaria \"Pensa Nao\", baseada na novela de Anxo Angueira do mesmo t\u00edtulo.\nEtnograf\u00eda.\nDodro na cultura popular.\nAparece Dodro plasmado na obra da poetisa de Galicia Rosal\u00eda de Castro, nas estrofas de \"Como chove miudi\u00f1o\", poema 32 de Cantares gallegos (1863):\nNo tema \"Nitram\u00f3n 15 15 15\", canci\u00f3n brav\u00fa interpretada polo Pinto d'Herb\u00f3n.\nEn Dodro tam\u00e9n aparecen tradici\u00f3ns vinculadas a antigas superstici\u00f3ns; coma a do r\u00edo de San Lufo, no que se somerx\u00eda \u00f3s nenos que padec\u00edan alg\u00fan mal tres veces, nas s\u00faas augas.\nFac\u00edase nun meandro do r\u00edo, \u00e1 beira do \"lavadoiro do cura\", arriba da ponte que daba acceso \u00e1 aldea. Acud\u00eda xente de moi lonxe a curar os meni\u00f1os do \"mal do aire\" e contan os que o lembran que quedaban despois as beiras do regueiro cheas de camisi\u00f1as brancas.\nHai quen di que a figura do santo estaba enterrada no r\u00edo, baixo as areas do \"prado do cura\", s\u00e1bese que a tradici\u00f3n persistiu ata tempos recentes e que foron moitos os rapaces que ba\u00f1aron en secretas noites de luar nas augas milagreiras do San Lufo.\nA pr\u00e1ctica do ba\u00f1o salut\u00edfero rep\u00edtese con pequenas variantes noutras localidades. F. Alonso Romero achega probas de que tam\u00e9n se practicaba en Irlanda e na Breta\u00f1a francesa, s\u00f3 que al\u00ed a camisa deix\u00e1base secar e p\u00fa\u00f1aselle \u00f3 neno coma amuleto contra todo tipo de enfermidades. No r\u00edo Mau, en Salamonde (Portugal) relata Elixio Rivas un ritual semellante no que a camisa se bota \u00f3 r\u00edo desde o alto dunha fervenza dic\u00edndolle \"na viagem para o mar a doen\u00e7a levar\u00e1s que esta crian\u00e7a tr\u00e1s\". Cuevillas c\u00f3ntanos que en Tui se deixaba nun cesto a roupa dos nenos enfermos e que se botaba polo Mi\u00f1o abaixo, cunha vela acendida. Se a vela se apagaba... mal agoiro.\nA primeira referencia escrita que atopamos sobre o r\u00edo de San Lufo e no \"Diccionario geogr\u00e1fico universal\" de Pascual Madoz como \"San Luf\" e no \"Catastro de Ensenada\" como \"San Lufe\". Canto \u00e1 Capela de San Lufo, fai menci\u00f3n dela o Padre Sarmiento a mediados do s\u00e9culo XVIII, por\u00e9n xa non se cita nos \"Libros de f\u00e1brica\" de Dodro, que empezan en 1790; actualmente non se conserva a capela.\nO nome do santo debe de ser xerm\u00e1nico, emparentado coa part\u00edcula \"ufe/ulf\", lobo. Alg\u00fans nomes da historia medieval de Galicia levan esa terminaci\u00f3n; coma Ata\u00falfo bispo de Iria ou Ulf o viquingo, alcumado \"o galego\". Non hai no Nomencl\u00e1tor ning\u00fan outro Lufo amais do de Dodro, que parece voz antiga.\nTradici\u00f3n oral.\nA \"Asociaci\u00f3n de veci\u00f1os de San Xo\u00e1n de La\u00ed\u00f1o\" no ano 1993 recolleu as historias transmitidas oralmente que a\u00ednda se conservan, facendo un rigoroso inventario etnogr\u00e1fico da parroquia. Hai lendas que falan do ap\u00f3stolo Santiago, lendas sobre c\u00f3dices (o \"Libro de San Cibr\u00e1n\") e de encantamentos, outras lendas falan dos mouros; na \"Eira dos Mouros\" en Bexo dise que non medraba o toxo porque estaban enterrados nela os mouros, hai en Castro un outeiro denominado \"A Coroa da Ra\u00ed\u00f1a Moura\"; tam\u00e9n hai lendas da Santa Compa\u00f1a, como noutros moitos lugares de Galicia.\nMoitas das historias est\u00e1n relacionadas coa \"lenda xacobea\"; contan os veci\u00f1os que as cazoletas que se ven nos penedos de Bouza Abad\u00edn son as pegadas que deixaron os cascos do cabalo do Ap\u00f3stolo cando brincou dende aqu\u00ed, por enriba do Ulla, ata Cordeiro. \u00c1 laxe principal na que est\u00e1n ch\u00e1manlle \"a peneira\", porque os burati\u00f1os que ten danlle ese aspecto, tam\u00e9n est\u00e1n \"a lareira\", \"a p\u00eda da auga\", \"a tixola\", \"a corte do cabalo\" etc.\nA Pedra Redonda en Vigo ten na s\u00faa superficie covas ou cazoletas, quere tam\u00e9n a tradici\u00f3n popular que sexan as pegadas do cabalo do Ap\u00f3stolo. No Castelo de Bexo atopamos unha laxe gran\u00edtica na que se di que rezaba o Ap\u00f3stolo; ch\u00e1mase a \"Cama dos Mouros\" e fix\u00e9ronse nela rituais de fecundidade.\nHai lendas de tradici\u00f3n oral que falan do Castro de Bexo e das m\u00e1moas, historias de mouros e doncelas encantadas, de covas e tesouros, falan de ouro e longu\u00edsimos t\u00faneles que parten do castro, historias que se repiten case sen variaci\u00f3n por toda a xeograf\u00eda galega. Contan que \u00e9 un lugar enfeitizado, que vi\u00f1eron frades do convento de Herb\u00f3n a romper o maleficio e que se viu sa\u00edr \u00f3 demo en forma de raposo.\nOutra das tradici\u00f3ns orais sobre o castro relata o saqueo de Almanzor e dunha cadea que ir\u00eda desde aqu\u00ed ata as Torres de Oeste para impedirlles o paso \u00f3s sarracenos.\nAndaba unha vella coas ovellas no monte pr\u00f3ximo a Castro e t\u00f3dolos d\u00edas se lle aparec\u00eda unha fermosa se\u00f1ora, ofrec\u00edalle cousas preciosas, a vella sempre se paraba a mirar tan prezados obxectos, mais un d\u00eda preguntoulle a se\u00f1ora: -Se\u00f1ori\u00f1a, vostede que quere desta tendi\u00f1a?; contestou a vella: -Ai!, eu quer\u00eda aquelas tesoiri\u00f1as. \u00d3 momento desapareceu o encantamento. Aquela noite apareceron as tesoiras chantadas na porta da casa da vella; xamais se volveu repetilo encanto.\nS\u00edmbolos.\nO escudo her\u00e1ldico de Dodro foi aprobado polo Decreto 193/1995, do 16 de xu\u00f1o (DOG n\u00ba 126, do 3 de xullo), da Xunta de Galicia onde di: \nEconom\u00eda.\nSectores produtivos.\nA base econ\u00f3mica corresponde preferentemente \u00f3 sector servizos, estando practicamente a metade da poboaci\u00f3n empregada neste sector. Un terzo da poboaci\u00f3n activa de Dodro est\u00e1 empregada na industria, un 20\u00a0% ded\u00edcase a construci\u00f3n, sendo a poboaci\u00f3n que se dedica exclusivamente \u00e1 agricultura e pesca unha porcentaxe pequena da poboaci\u00f3n activa no concello de Dodro.\nO n\u00famero de persoas que traballa no sector agr\u00edcola diminu\u00edu considerablemente nos \u00faltimos anos \u00f3 igual que en moitos outros concellos de Galicia, sobre todo debido \u00e1 reestruturaci\u00f3n que est\u00e1 experimentando o sector agr\u00edcola, trat\u00e1ndose dun complemento \u00e1 econom\u00eda familiar pero non como primeiro medio de subsistencia.\nA agricultura local consiste principalmente nun sistema minifundista de explotaci\u00f3n directa, tradicional e familiar, pouco mecanizada e baseada nun sistema de policultivo destinado \u00f3 autoconsumo. Os principais produtos son a pataca, o millo, cultivos hort\u00edcolas, froitas e vi\u00f1o; s\u00e9gase a herba nos prados e cr\u00edanse porcos amais gali\u00f1as para producir ovos, trat\u00e1ndose en xeral dun suplemento para a econom\u00eda dom\u00e9stica.\nA gander\u00eda est\u00e1 orientada cara a produci\u00f3n c\u00e1rnica; especializada no gando bovino, a\u00ednda que tam\u00e9n \u00e9 importante o n\u00famero de cabezas de gando porcino e equino que se mant\u00e9n en r\u00e9xime extensivo de semi-liberdade nas zonas m\u00e1is elevadas do municipio.\nAdemais destas explotaci\u00f3ns gandeiras existe unha industria alimentaria implantada no concello orientada a produci\u00f3n c\u00e1rnica de porcino, bovino ou av\u00edcola e de produtos conxelados do mar.\nCanto \u00f3 paro rexistrado; hab\u00eda 105 persoas en situaci\u00f3n de desemprego en outubro de 2023, representando o 3,93\u00a0% da poboaci\u00f3n activa.\nInfraestruturas.\nInfraestruturas tur\u00edsticas.\nNo 2013 o concello conta cos seguintes servizos tur\u00edsticos:\nDeporte.\nHai un polideportivo en Dodro, a pista est\u00e1 adaptada para xogar baloncesto, voleibol, tenis e f\u00fatbol sala ou balonm\u00e1n; as instalaci\u00f3ns albergan amais o ximnasio municipal. Hai varias pistas polideportivas \u00f3 aire libre distribu\u00eddas por todo o concello, mesmo unha pista de p\u00e1del municipal pechada de metacrilato e con piso de herba artificial en Lestrobe. O Campo de f\u00fatbol de Chenlo \u00e9 de c\u00e9spede artificial e xoga nel o CD Dodro.\nServizos p\u00fablicos.\nEducaci\u00f3n.\nO C.I.P. Eusebio Lorenzo Baleir\u00f3n constru\u00eduse no Pazo, sobre as ru\u00ednas esquecidas da torre dos Soutomaior. Na d\u00e9cada de 1970, en Bexo, Imo, Teaio, Traxeito, Chenlo, Dodro e Lestrobe constru\u00edronse as escolas unitarias, que son id\u00e9nticas as doutras comarcas galegas. Actualmente s\u00f3 se imparte clase \u00f3s rapaces nas s\u00faas primeiras etapas de formaci\u00f3n nas escolas de Bexo, Dodro, Chenlo e Lestrobe, por mor da regresi\u00f3n demogr\u00e1fica.\nEn Vigo hai unha garder\u00eda para \u00f3s m\u00e1is cativos que forma parte das escolas infant\u00eds da Xunta de Galicia.\nAntigamente deuse escola no Pazo, en Tarr\u00edo, e antes na \"Casa de Paco de Serodio\", na que se conservan a\u00ednda alg\u00fans azulexos do r\u00f3tulo. As\u00ed foi tam\u00e9n noutras aldeas.\nA escola de Tall\u00f3s foi fundada pola \"Uni\u00f3n de residentes de Dodro na Arxentina\", que seguiu pagando os gastos do mestre ata o ano 1956. A antiga escola, que fora a \"Casa dos agricultores de Dodro\", acolle actualmente a biblioteca municipal do concello.\nSanidade.\nA d\u00eda de hoxe hai en Lestrobe un Centro M\u00e9dico, que depende do Servizo Galego de Sa\u00fade, e d\u00faas farmacias, unha en Tall\u00f3s e outra en Lestrobe.\nPol\u00edtica e goberno.\nA Casa consistorial est\u00e1 hoxe en Tall\u00f3s, data do ano 1906 e malia que foi ama\u00f1ada e ampliada con posterioridade cons\u00e9rvase a fachada orixinal. Lestrobe e Vigo acolleron tam\u00e9n a capitalidade municipal en tempos pret\u00e9ritos. O primeiro alcalde do que hai constancia foi Domingo Manselle, alcalde a mediados do s\u00e9culo XIX. Quen gobernou durante m\u00e1is anos foi Fernando Vila Bri\u00f3n, dende 1979 ata o ano 2007. Na actualidade ocupa a alcald\u00eda Xabier Castro Tour\u00eds.\nGoberno municipal.\nFrancisco Xabier Castro Touris, do PSdeG, \u00e9 o alcalde dende xu\u00f1o de 2019. Conseguiu a alcald\u00eda tras d\u00faas maior\u00edas absolutas do PP, a primeira delas nas elecci\u00f3ns municipais de 2011, revalidada de novo nas elecci\u00f3ns municipais de 2015.\nDodro contou con catro alcaldes dende que se instaurou a Constituci\u00f3n espa\u00f1ola de 1978, logo da transici\u00f3n: Jos\u00e9 Fernando Vila Bri\u00f3n (UCD, 1979-1983; CP, 1983-1987; CPG, 1987-1991; PPdeG, 1991-2007), Arturo D\u00edaz D\u00edaz (PSdeG-PSOE, 2007-2011), Valent\u00edn Alfons\u00edn Somoza (PPdeG, 2011- 2019) e Xabier Castro Tour\u00eds (PSdeG, 2019- ).\nGrupos municipais.\nO pleno do concello est\u00e1 composto por once ed\u00eds, que se reparten do seguinte xeito; 3 para o PSdeG-PSOE, 3 para o Xente de Dodro, 2 para o PPdeG, 2 para Unidade Veci\u00f1al de Dodro e 1 para o BNG. O goberno municipal est\u00e1 composto actualmente polos concelleiros do PSdeG, contando co apoio de Unidade Veci\u00f1al de Dodro e mais do BNG, pasando \u00e1 oposici\u00f3n Xente de Dodro e o PPdeG.\nO goberno municipal, a 24 de xu\u00f1o de 2023, estaba composto polos seguintes concelleiros: \nCooperativas e mutualidades.\nEn Dodro non hai nin houbo organizaci\u00f3ns sindicais de ning\u00fan tipo, a\u00ednda que si houbo cooperativas gandeiras, a de Produtores de La\u00ed\u00f1o e La Uni\u00f3n e mais sociedades de seguros mutuos de gando vac\u00fan e porcino en Vigo, Revix\u00f3s e Lestrobe.\nA cooperativa de Produtores de La\u00ed\u00f1o dedic\u00e1base \u00e1 recollida do leite, que se levaba a vender a Santiago na praza de Cervantes. Tanto esta cooperativa como La Uni\u00f3n desapareceron \u00f3 inicio da guerra civil espa\u00f1ola.\nCanto \u00e1s asociaci\u00f3ns de seguros mutuos de gando vac\u00fan e porcino, a primeira que se fundou foi a de Seguros mutuos de Vigo arredor de 1908, renov\u00e1ndose os cargos anualmente segundo a normativa vixente. Cons\u00e9rvanse poucos datos e case todos referidos \u00e1 renovaci\u00f3n dos cargos, hai algunha menci\u00f3n sobre gastos e pequenas incidencias. No ano 1929 constitu\u00eduse a secci\u00f3n de seguros mutuos de porcino en Vigo (para formar parte da mesma non se pod\u00eda ter gando vac\u00fan) co obxectivo de proporcionar veterinario e menci\u00f1as, indemnizaci\u00f3n pola morte do gando e a recadaci\u00f3n de cartos entre os socios para tales fins.\nNo 1920 fundouse a Sociedade de Revix\u00f3s de gando porcino. No 1923 creouse a Sociedade de seguros mutuos de Lestrobe de gando vac\u00fan e porcino co obxectivo de indemnizar as perdas de gando. No ano 1932 constitu\u00eduse a Uni\u00f3n de Lestrobe (seguros mutuos de gando vac\u00fan e porcino) co prop\u00f3sito de indemnizar as perdas de reses entre os socios, ademais de veterinario e menci\u00f1as.\nParroquias.\nDodro \u00e9 un concello rural. As vinte e seis aldeas que configuran o municipio distrib\u00faense en 3 parroquias: San Xo\u00e1n de La\u00ed\u00f1o, La\u00ed\u00f1o e Dodro, que ocupan os 36,1\u00a0km2 de superficie que ten o concello e que no ano 2022 albergaban 2\u00a0675 habitantes.\nLugares de Dodro.\nO concello non ten ning\u00fan n\u00facleo de poboaci\u00f3n importante. A estrada AC-305 atravesa o concello e a car\u00f3n dela sit\u00faanse os n\u00facleos de poboaci\u00f3n m\u00e1is significativos, onde se concentra a maior parte da poboaci\u00f3n. O n\u00facleo de poboaci\u00f3n de m\u00e1is entidade \u00e9 Lestrobe con 569 habitantes no ano 2022; logo hai aldeas como Imo con 324 ou Bexo con 244 que concentran boa parte da poboaci\u00f3n."}
{"id": "5003", "revid": "85894", "url": "https://gl.wikipedia.org/wiki?curid=5003", "title": "Melide", "text": "Melide \u00e9 un concello da provincia da Coru\u00f1a, pertencente \u00e1 comarca da Terra de Melide. Segundo o IGE no ano 2019 ti\u00f1a 7\u00a0406 habitantes, dos cales 3\u00a0654 eran homes e 3\u00a0752 mulleres. O seu xentilicio \u00e9 , e melid\u00e1.\nPatrimonio hist\u00f3rico e art\u00edstico.\nIgrexas.\nFin e principio de etapa na v\u00eda francesa do Cami\u00f1o de Santiago, entre o seu patrimonio destacan os elementos rom\u00e1nicos conservados en varias das s\u00faas igrexas:\nCruceiros.\nEn Melide hai m\u00e1is dunha ducia de cruceiros:\nLugares de Melide.\nPara unha lista completa de todos os lugares do concello de Melide vexa: Lugares de Melide."}
{"id": "5004", "revid": "85894", "url": "https://gl.wikipedia.org/wiki?curid=5004", "title": "Santiso", "text": "Santiso \u00e9 un concello da provincia da Coru\u00f1a, pertencente \u00e1 comarca da Terra de Melide.\nDemograf\u00eda.\nSegundo o IGE no 2014 ti\u00f1a 1.742 habitantes . O seu xentilicio \u00e9 \u00ab\u00bb.\nXeograf\u00eda.\nSantiso limita ao norte con Melide, ao leste con Palas de Rei (provincia de Lugo, ao sur con Agolada e Vila de Cruces (provincia de Pontevedra) e ao oeste con Arz\u00faa (provincia da Coru\u00f1a).\nEst\u00e1 ba\u00f1ado polo r\u00edo Ulla e polo seu principal afluente, o r\u00edo Furelos, ademais dos regatos de Bra\u00f1a, Bese\u00f1a e Boente.\nEconom\u00eda.\nDestaca o sector primario. Na gandar\u00eda prima o gando vac\u00fan, e ten bastante importancia a industria forestal.\nSendeirismo.\nSantiso conta cunha ruta homologada, a PR-G 125 \"Sendeiro de Visanto\u00f1a\". \u00c9 circular, duns 14 km, accesible tam\u00e9n para bicicleta ou a cabalo. O punto de inicio \u00e9 en Visanto\u00f1a.\nLugares de Santiso.\nPara unha lista completa de todos os lugares do concello de Santiso vexa: Lugares de Santiso."}
{"id": "5005", "revid": "85894", "url": "https://gl.wikipedia.org/wiki?curid=5005", "title": "Toques", "text": "Toques \u00e9 un concello da provincia da Coru\u00f1a, pertencente \u00e1 comarca da Terra de Melide. Segundo o IGE en 2014 ti\u00f1a 1.248 habitantes . O seu xentilicio \u00e9 .\nXeograf\u00eda.\nO concello, de 77,9\u00a0km\u00b2, abrangue dez parroquias. Limita ao norte co concello de Sobrado a trav\u00e9s dos montes de Bocelo, ao suroeste co concello de Melide e ao leste cos concellos de Palas de Rei e Friol a trav\u00e9s da serra do Care\u00f3n e os montes de Corno do Boi.\nO r\u00edo Furelos, afluente do Ulla, percorre o concello de norte a sur desde o nacemento nas bra\u00f1as do Porto Salgueiro at\u00e9 Furelos, xa no concello de Melide. Entre os seus afluentes est\u00e1n o r\u00edo da Toca e o r\u00edo Pequeno ou Montel\u00e9n.\nPatrimonio.\nA m\u00e1moa do Forno dos Mouros \u00e9 un monumento megal\u00edtico ben conservado, situado preto de Muruxosa e rehabilitado en 2009. O castro da Gra\u00f1a \u00e9 un poboado castrexo, escavado na d\u00e9cada de 1990.\nA igrexa de Santo Antoni\u00f1o de Toques \u00e9 un templo rom\u00e1nico do s\u00e9culo XII.\nO concello est\u00e1 atravesado pola v\u00eda primitiva do Cami\u00f1o de Santiago, que pasa polas parroquias de Vilouriz e Vilamor, un\u00edndose en Melide ao cami\u00f1o franc\u00e9s.\nEconom\u00eda.\nA econom\u00eda do concello de Toques c\u00e9ntrase na gandar\u00eda vac\u00fan e no sector forestal.\nLugares de Toques.\nPara unha lista completa de todos os lugares do concello de Toques vexa: Lugares de Toques."}
{"id": "5006", "revid": "85894", "url": "https://gl.wikipedia.org/wiki?curid=5006", "title": "Mazaricos", "text": "Mazaricos \u00e9 un concello da provincia da Coru\u00f1a, pertencente \u00e1 comarca do Xallas. Segundo o IGE, en 2018 ti\u00f1a 3.885 habitantes . O seu xentilicio \u00e9 \u00ab\u00bb.\nSituaci\u00f3n.\nMazaricos \u00e1chase preto do mar, mais non chega a el \u2014antes est\u00e1n os estreitos concellos de Carnota e Dumbr\u00eda\u2014. O r\u00edo Xallas, que lle chega desde Santa Comba, constit\u00fae a fronteira norte do concello, separ\u00e1ndoo de Dumbr\u00eda. A chaira con suaves ondulaci\u00f3ns que \u00e9 o seu territorio, f\u00e9chase no oeste por pequenas serras (montes de Ru\u00f1a ou serra de Gui\u00e1n) que se prolongan cara ao sur ata o Macizo do Pindo). Cara ao Xallas fl\u00faen varios r\u00edos, como o Arcos, o Beba e o Mazaricos, estes dous no mesmo val. Os da parte leste e sur, como o Santabaia, que son m\u00e1is pequenos, desembocan na r\u00eda de Muros e Noia. O Xallas est\u00e1 represado no encoro da Fervenza, o de Ponte Olveira, o de Castrelo e o de Santa Ux\u00eda, antes de desembocar no mar os s\u00e1bados \u00e1 noite e os domingos \u00e1 ma\u00f1\u00e1.\nA oscilaci\u00f3n t\u00e9rmica anual \u00e9 de 10\u00a0\u00b0C, e a temperatura media \u00e9 agrad\u00e1bel (14\u00a0\u00b0C). As precipitaci\u00f3ns son abundantes (1.500-2.000\u00a0mm).\nA poboaci\u00f3n \u00e9 dispersa. As principais localidades do concello son A Picota, O Pino de Val e Asenso.\nHistoria.\nNa zona abundan os restos megal\u00edticos. A primeira referencia escrita \u00e9 do s\u00e9culo IX, con motivo dunhas doaz\u00f3ns feitas polo conde Alvito. Nalg\u00fan lugar pr\u00f3ximo ao monte Pindo ergu\u00edase o castelo de Penafiel, propiedade de Alonso Su\u00e1rez de Deza, que foi confiscado e derrubado debido \u00e1 s\u00faa pos\u00edbel implicaci\u00f3n na morte do arcebispo Suero G\u00f3mez de Toledo. As\u00ed mesmo, no lugar de Monteagudo at\u00f3pase en situaci\u00f3n ruinosa o castelo de Brandufe, tam\u00e9n co\u00f1ecido como castelo Grande.\nEconom\u00eda.\nCase a metade da poboaci\u00f3n ded\u00edcase ao sector primario en pequenas parcelas destinadas ao autoconsumo. A gander\u00eda ten especial relevancia. Existen grandes zonas boscosas, a\u00ednda que minguadas debido aos incendios de 1978, 1979 e 2006, de pi\u00f1eiros, frondosas e eucaliptos.\nCultura.\nOs meg\u00e1litos m\u00e1is destacados son as m\u00e1moas de Eir\u00f3n, o dolmen de Parxubeira e a necr\u00f3pole de Monte de Embaixo. Polo concello pasou unha v\u00eda romana, da que hai restos en Arcos. A Casa de Arcos, pertencente aos Mari\u00f1o de Lobeira, mostra o seu escudo na fachada (unha serea e ondas), xunto cos s\u00edmbolos dos Lobeira (un lobo e estrelas) e os dos Dacosta (bord\u00f3ns e ovellas).\nLugares de Mazaricos.\nPara unha lista completa de todos os lugares do concello de Mazaricos vexa: Lugares de Mazaricos."}
{"id": "5007", "revid": "85894", "url": "https://gl.wikipedia.org/wiki?curid=5007", "title": "Santa Comba", "text": "Santa Comba \u00e9 un concello da provincia da Coru\u00f1a, pertencente \u00e1 comarca do Xallas. Segundo o IGE en 2015 ti\u00f1a 9.635 habitantes . O seu xentilicio \u00e9 \u00ab\u00bb ou \u00ab\u00bb.\nEtimolox\u00eda.\nO nome prov\u00e9n de Santa Comba de Sens, virxe e santa galaica do s\u00e9culo III cuxa lenda mest\u00farase con lendas celtas precristi\u00e1s relacionadas con outras santas como Comba de Cornualla e Comba de C\u00f3rdoba.\nXeograf\u00eda.\nEst\u00e1 situada no oeste da provincia da Coru\u00f1a, e ten 203\u00a0km\u00b2. Pertence \u00e1 comarca do Xallas, e ten un relevo pouco accidentado con suaves ondulaci\u00f3ns cunha altitude entre os 300 e os 500 metros. O clima \u00e9 atl\u00e1ntico moi h\u00famido propio das zonas costeiras de Galicia. As choivas son moi abundantes, principalmente entre os meses de novembro e febreiro.\nA capital do concello \u00e9 Santa Catali\u00f1a de Armada, fusionada co n\u00facleo de poboaci\u00f3n de Santa Comba, situada case no centro xeogr\u00e1fico do municipio. Est\u00e1 a 62\u00a0km da Coru\u00f1a, 28 de Santiago de Compostela (\u00e1mbalas d\u00faas con aeroporto) e a 68 de Fisterra.\nLugares de Santa Comba.\nPara unha lista completa de todos os lugares do concello de Santa Comba vexa: Lugares de Santa Comba."}
{"id": "5008", "revid": "85894", "url": "https://gl.wikipedia.org/wiki?curid=5008", "title": "A Capela", "text": "A Capela \u00e9 un concello da provincia da Coru\u00f1a, pertencente \u00e1 comarca do Eume. Segundo o IGE en 2015 ti\u00f1a 1.334 habitantes. O seu xentilicio \u00e9 \u00ab\u00bb.\nXeograf\u00eda.\nO concello, de 58,00\u00a0km\u00b2, limita ao norte con San Sadurni\u00f1o, ao sur con Monfero, ao leste coas Pontes de Garc\u00eda Rodr\u00edguez, ao oeste con Cabanas e unha pequena parte ao noroeste linda con Neda .\nTen unha altitude media de 450 m, e est\u00e1 atravesada polos vales dos r\u00edos Eume e Belelle. No val do primeiro est\u00e1n as Fragas do Eume. O Belelle baixa da serra do Forgoselo, e o concello de leste a oeste.\nHistoria.\nDesde a Idade Media e durante o Antigo R\u00e9xime o territorio do concello era propiedade do mosteiro de Caaveiro.\nA comezos do s\u00e9culo XIX constitu\u00eduse o concello de Caaveiro, pertencente ao Partido Xudicial de Pontedeume. En 1835 constitu\u00eduse o concello da Capela, formado por nove parroquias. En setembro de 1836 o concello de Cabanas solicitou \u00e1 Deputaci\u00f3n da Coru\u00f1a que a parroquia de Cabalar fose inclu\u00edda no seu territorio. En 1842 a Deputaci\u00f3n estudou a reduci\u00f3n do n\u00famero de concellos, pero A Capela contaba daquela con dezaseis parroquias: as actuais m\u00e1is Vilavella (As Pontes de Garc\u00eda Rodr\u00edguez), Sillobre e Magalofes (Fene), Regoela, Santa Cruz do Salto e Soaserra (Cabanas).\nEn xullo de 1925 a parroquia de San Boulo de Caaveiro pasou do concello de Cabanas ao da Capela. O 8 de xullo de 1982 a Xunta de Galicia decretou a segregaci\u00f3n das parroquias de Bermui, Espi\u00f1aredo, San Pedro de Eume, Ribadeume, A Faeira, Goente e San Xo\u00e1n de Seixa, que pasaron a formar parte do concello das Pontes.\nGoberno municipal.\nAnxo L\u00f3pez Sueiro (PSdeG-PSOE) foi alcalde da Capela dende 1987 ata 2011, encadeando seis mandatos consecutivos. Malia obter cinco maior\u00edas absolutas consecutivas, en 2007 a s\u00faa formaci\u00f3n baixou aos 4 concelleiros, o que obrigou a asinar un pacto de goberno co \u00fanico edil do BNG, que mantivo a Sueiro na Alcald\u00eda.\nNas elecci\u00f3ns de 2011, proclamouse alcalde a Manuel Meizoso L\u00f3pez, tam\u00e9n do PSdeG-PSOE, a\u00ednda que sen maior\u00eda absoluta ao repetir os catro concelleiros do \u00faltimo mandato de L\u00f3pez Sueiro.\nCompletan a corporaci\u00f3n dous ed\u00eds do PPdeG, outros dos dos independentes da AIAC e un concelleiro do BNG.\nPatrimonio hist\u00f3rico e art\u00edstico.\nDestaca o Mosteiro de San Xo\u00e1n de Caaveiro, situado na parroquia da Capela. Estableceuse desde o ano 934 e foi abandonado no 1800. Na actualidade est\u00e1 en proceso de rehabilitaci\u00f3n.\nA igrexa parroquial de Santiago da Capela, situada no lugar de Pazo, \u00e9 de orixe rom\u00e1nica. Nela destaca a torre campanario, \u00e1 que se accede dende o exterior mediante unha escaleira de pedra, que se fai de caracol no interior da torre.\nA capela de Nosa Se\u00f1ora das Neves, \u00e9 tam\u00e9n de orixe rom\u00e1nica, do s\u00e9culo XIII. Ten planta rectangular dunha soa nave e unha torre engadida do s\u00e9culo XIX de planta cadrada e campanario de catro arcos, coroado por unha c\u00fapula de media laranxa.\nA igrexa parroquial de San Braulio de Caaveiro \u00e9 de orixe rom\u00e1nica, mantendo a \u00e1bsida do s\u00e9culo XIII. A fachada foi reconstru\u00edda no s\u00e9culo XIX. Ten planta rectangular cunha soa nave, de fachada sim\u00e9trica cun campanario central de dous ocos rematados en pin\u00e1culos.\nA igrexa parroquial de Santa Mar\u00eda de Cabalar, \u00e9 do s\u00e9culo XIX. De planta rectangular dunha soa nave e fachada sim\u00e9trica cun campanario central de dous ocos rematados en pin\u00e1culos con bola.\nHai cruceiros no Pazo, Cabalar e As Neves.\nDa importancia da auga na forma de vida da poboaci\u00f3n da Capela da boa mostra a existencia dunha ferrer\u00eda hidr\u00e1ulica, o machuco, que se atopa no r\u00edo da Gra\u00f1a, e \u00e9 unha das poucas construci\u00f3ns deste tipo conservadas en Galicia. Actualmente s\u00f3 se conserva o banzado constru\u00eddo totalmente en pedra, e as bases da que fora a ferrer\u00eda.\nO museo Etnogr\u00e1fico da Capela ten a s\u00faa sede central na Casa do Pazo, onde se recrea un fogar tradicional en tanto que unidade b\u00e1sica do sistema cultural galego rural, non s\u00f3 como refuxio da familia, sen\u00f3n tam\u00e9n respondendo \u00e1s necesidades sociais e derivadas dunha econom\u00eda de autosuficiencia.\nO Parque etnogr\u00e1fico do Sesin, a car\u00f3n do r\u00edo Sesin, explica os aproveitamentos tradicionais dos recursos das Fragas: os mu\u00ed\u00f1os de auga, o carb\u00f3n vexetal, as casta\u00f1as, a casca das \u00e1rbores (principalmente o carballo)...\nO Museo da Escola representa un centro de ensino t\u00edpico de comezos do s\u00e9culo XX, facendo fincap\u00e9 na evoluci\u00f3n da ensinanza ao longo dos anos.\nContorna natural.\nForma parte do Parque natural das Fragas do Eume.\nLugares da Capela.\nPara unha lista completa de todos os lugares do concello de vexa: Lugares da Capela."}
{"id": "5009", "revid": "54334", "url": "https://gl.wikipedia.org/wiki?curid=5009", "title": "Monfero", "text": "Monfero \u00e9 un concello da provincia da Coru\u00f1a, pertencente \u00e1 comarca do Eume. Segundo o IGE en 2017 ti\u00f1a 1.985 habitantes. O seu xentilicio \u00e9 \u00ab\u00bb.\nA maior parte do parque natural das Fragas do Eume est\u00e1 en Monfero, na s\u00faa franxa norte.\nXeograf\u00eda.\nMonfero ten 173,28\u00a0km\u00b2, e abrangue sete parroquias. A casa consistorial est\u00e1 no lugar de Rebordelo, na parroquia de San Fiz de Monfero. Est\u00e1 no leste da provincia da Coru\u00f1a, por onde limita cos concellos lugueses de Xermade e Guitiriz; ao norte limita coas Pontes de Garc\u00eda Rodr\u00edguez, A Capela e Cabanas; ao sur con Irixoa e Aranga; e ao oeste con Vilarmaior e Pontedeume.\nEst\u00e1 atravesado pola estrada AC-151 (que o une coa A-6), a C-640 que vai de Betanzos a Viveiro, e a AC-144, que vai cara a Pontedeume. Est\u00e1 a 45\u00a0km da Coru\u00f1a e a 80 de Santiago de Compostela.\nA Serra da Loba \u00e9 a rexi\u00f3n monta\u00f1osa m\u00e1is destacada, destacando no centro do concello o Monte da Pendella (712 m). O r\u00edo Eume fai de fronteira polo norte, e a el van dar os afluentes do Frai Bermuz e San Bartolomeu. No oeste est\u00e1n amais os r\u00edos Lambre e Lambruxo.\nUnha parte das Fragas do Eume, declaradas parque natural en 1997, \u00e1chanse dentro do territorio de Monfero.\nHistoria.\nHai restos de presenza humana na prehistoria, como as m\u00e1moas na Pena do Moncouso. Amais, hai varios top\u00f3nimos que denotan presenza castrexa.\nNa Idade Media a zona era xurisdici\u00f3n do mosteiro cisterciense, xa reflectida en documentos de 1135.\nPatrimonio.\nO mosteiro de Monfero pertenceu \u00e1 Orde do C\u00edster, e ten as s\u00faas orixes cara ao s\u00e9culo X. Est\u00e1 reco\u00f1ecido como un ben de interese cultural.\nCons\u00e9rvanse varias pontes do s\u00e9culo XV, todas dun s\u00f3 arco: a ponte do Dez sobre o r\u00edo Frai Bermuz, a ponte de San Paio sobre o Lambre (co concello de Irixoa \u00e1 outra beira) e outra sobre o r\u00edo Lambruxo, entre os lugares das Travesas e Vilarboi.\nAmais das igrexas parroquiais, hai varias pequenas ermidas, como a da Ascensi\u00f3n en Boicornello (Val de Xestoso), as de Santo Andr\u00e9 da Ribeira e Lagares (San Fiz de Monfero), e a de San Bartolomeu na Ermida (Queixeiro).\nHai 5 casas de turismo rural: Casa de Gra\u00f1a da Acea, Casa Don Bernardo, Casa Lour\u00e1n, Casa Pi\u00f1eiro e Rodeo da Casa.\nLugares de Monfero.\nPara unha lista completa de todos os lugares do concello de Monfero vexa: Lugares de Monfero."}
{"id": "5010", "revid": "85894", "url": "https://gl.wikipedia.org/wiki?curid=5010", "title": "Pontedeume", "text": "Pontedeume \u00e9 un concello da provincia da Coru\u00f1a, pertencente \u00e1 comarca do Eume. O seu xentilicio \u00e9 eum\u00e9s/eumesa. \u00c9 un concello pequeno (29,26\u00a0km\u00b2) que en 2014 ti\u00f1a unha poboaci\u00f3n de 8 117 habitantes cunha alta densidade de poboaci\u00f3n (277\u00a0hab./km\u00b2). Est\u00e1 situado entre as cidades da Coru\u00f1a (38\u00a0km) e Ferrol (18\u00a0km), e preto de Betanzos (26\u00a0km) e As Pontes (31\u00a0km).\nA vila de Pontedeume \u00e9 unha das poucas poboaci\u00f3ns galegas que conserva o seu centro hist\u00f3rico. As s\u00faas r\u00faas e prazas mante\u00f1en moitos elementos tradicionais como os soportais, as casas con balc\u00f3ns de madeira e galer\u00edas acristaladas, as fontes p\u00fablicas e un gran n\u00famero de edificios monumentais. Todo isto, unido a unha gran riqueza paisax\u00edstica e natural na s\u00faa contorna, fixo que en 1971 a comarca eumesa fose declarada \"Conxunto hist\u00f3rico e paraxe pintoresca\". Pontedeume \u00e9 un importante destino tur\u00edstico, no seu territorio est\u00e1 un dos portais de acceso e o Centro de Interpretaci\u00f3n do Parque Natural das Fragas do Eume. Por Pontedeume pasa un dos Cami\u00f1os de Santiago, o Cami\u00f1o Ingl\u00e9s.\nXeograf\u00eda.\nSituaci\u00f3n.\nO concello est\u00e1 situado no Golfo \u00c1rtabro, no fondo da r\u00eda de Ares. Limita ao norte coa r\u00eda de Ares e o concello de Cabanas, ao leste co concello de Monfero, ao sur cos concellos de Vilarmaior e Mi\u00f1o, e ao oeste coa r\u00eda de Betanzos.\nOrograf\u00eda.\nA zona oeste do concello est\u00e1 dominada polo monte Breamo de 305 metros de altitude, \u00faltimo contraforte da cadea monta\u00f1osa que, partindo da serra da Loba, vai de leste a oeste ata chegar ao mar onde forma cant\u00eds. Neste monte est\u00e9ndese a parroquia tam\u00e9n chamada de Breamo. Na s\u00faa aba, e entre este monte e o mar, esp\u00e1llanse as parroquias de Boebre, Centro\u00f1a e Pontedeume.\nNa parte leste predomina un material xeol\u00f3xico do prec\u00e1mbrico ao paleozoico con terreos ricos en materia org\u00e1nica e boa drenaxe, tanto interna como superficial. O terreo vai ga\u00f1ando en altitude conforme se avanza, partindo da beira do r\u00edo Eume, cara ao sur e ao leste, ata chegar aos l\u00edmites cos concellos de Monfero e Vilarmaior. \u00c9 precisamente nos l\u00edmites con este \u00faltimo onde se encontra a maior altura do concello, o coto de Allegue, de 414 metros. Neste anfiteatro \u00e1chanse as parroquias de Vilar, Nogueirosa e Ombre. A parte m\u00e1is oriental do concello, de forte pendente, coincide co tramo final do can\u00f3n do Eume e est\u00e1 dentro do parque natural das Fragas do Eume.\nAo sur das alturas mencionadas est\u00e1 a parroquia de Andrade, a m\u00e1is meridional do concello.\nHidrograf\u00eda.\nO r\u00edo m\u00e1is importante \u00e9 o Eume, un dos m\u00e1is caudalosos de Galicia, que ba\u00f1a o concello polo norte e act\u00faa como l\u00edmite natural co concello de Cabanas. Xa no esteiro do Eume, desemboca o r\u00edo de Cov\u00e9s ou \"de Esteiro\" que baixa das alturas de Andrade.\nO territorio do concello est\u00e1 na conca do Eume, ag\u00e1s a parte meridional cuxos regatos verten nos r\u00edos Xar\u00edo e Baxoi, que desembocan na r\u00eda de Betanzos en terras de Mi\u00f1o.\nClima.\nO clima, igual que no resto dos concellos do Golfo \u00c1rtabro, \u00e9 oce\u00e1nico litoral ou h\u00famido, o que fai que as temperaturas medias sexan moi suaves durante todo o ano (media de 14,4\u00a0\u00b0C), con febles oscilaci\u00f3ns anuais (9,6\u00a0\u00b0C) e unhas precipitaci\u00f3ns arredor dos 1.000 mil\u00edmetros anuais, cunha diferenza de 100 mil\u00edmetros entre os meses m\u00e1is chuviosos (novembro e decembro con 129\u00a0mm.) e o m\u00e1is seco (xullo con 29\u00a0mm.).\nA continuaci\u00f3n am\u00f3sanse os datos mensuais dos valores medios de temperaturas e precipitaci\u00f3ns:\nDemograf\u00eda.\nNo seguinte gr\u00e1fico, asociado \u00e1 t\u00e1boa que lle segue, apr\u00e9ciase a evoluci\u00f3n da poboaci\u00f3n no \u00faltimo s\u00e9culo\nDa an\u00e1lise dos datos ded\u00facese que durante o s\u00e9culo XX houbo un crecemento sostido da poboaci\u00f3n, ag\u00e1s un pequeno descenso nos anos cincuenta e sesenta, probabelmente debido \u00e1 forte emigraci\u00f3n, primeiramente a Am\u00e9rica e logo a Europa, que se produciu neses anos. Os estaleiros da r\u00eda de Ferrol, con gran presenza de traballadores eumeses, sufriron unha dura reconversi\u00f3n naval nos anos oitenta. A pesar de todo, os seus efectos negativos v\u00edronse minguados en parte pola declaraci\u00f3n oficial da comarca de ZUR, cuxos beneficios permitiron o establecemento en Pontedeume dun pequeno tecido industrial (LAGASA, Einsa), que axudou a incrementar lixeiramente a poboaci\u00f3n durante as d\u00faas \u00faltimas d\u00e9cadas do s\u00e9culo XX.\nPola contra, esta tendencia positiva inverteuse no s\u00e9culo XXI, o que se traduciu nunha perda poboacional de m\u00e1is de mil habitantes.\nA poboaci\u00f3n en 2022 era de 7\u00a0563 habitantes, dos que 3\u00a0617 (48%) eran homes e 3\u00a0946 (52%) mulleres. Alg\u00fans datos interesantes da poboaci\u00f3n actual son:\nP\u00f3dese conclu\u00edr que a evoluci\u00f3n demogr\u00e1fica do concello sit\u00faase na tendencia xeral galega de estancamento demogr\u00e1fico. Pero ao mesmo tempo o concello vese favorecido polas actividades do sector servizos, facendo isto que a s\u00faa situaci\u00f3n non sexa tan alarmante coma a doutros concellos moi envellecidos.\nMorfolox\u00eda urbana.\nO crecemento urban\u00edstico da vila de Pontedeume estivo sempre condicionado pola s\u00faa situaci\u00f3n entre o monte Breamo, ao sur, e o r\u00edo Eume, ao norte, nun terreo con forte pendente. Xa que logo, as direcci\u00f3ns naturais de expansi\u00f3n son a leste e a oeste.\nEtapas de crecemento.\nA historia urbana de Pontedeume comeza coa concesi\u00f3n en 1270 por parte de Afonso X do t\u00edtulo de vila a un asentamento que exist\u00eda a rentes da ponte sobre o Eume.\nPara protexer a recentemente creada vila f\u00edxose necesario dotala dun bo sistema defensivo. Catorce anos despois da fundaci\u00f3n, a vila xa contaba cun valado e portas de acceso. O sistema foise mellorando engad\u00edndolle torres de vixilancia e robustecendo o contorno ata ter unha muralla que circunvalaba completamente a vila. Esta estaba constitu\u00edda por un sistema de cuadr\u00edcula onde as r\u00faas, dispostas paralela e perpendicularmente nas direcci\u00f3ns N-S e L-O, divid\u00edan os soares de casas en trece bloques, posteriormente ampliados a catorce, que en ning\u00fan momento se apoiaban nas murallas.\nXa aos poucos anos de ergu\u00e9rense as murallas exist\u00edan edificaci\u00f3ns extramuros. As\u00ed, constru\u00eduse a ermida das Virtudes ao leste da vila, probabelmente a finais do s\u00e9culo XIV en tempos de Fern\u00e1n P\u00e9rez de Andrade, o Boo; e na entrada sur, onde estaba a ermida de San Roque, vai crecendo un novo barrio aproveitando o paso do cami\u00f1o real. Na parte oeste medraba tam\u00e9n o barrio de Porto. A construci\u00f3n do convento dos agosti\u00f1os no s\u00e9culo XVI fai que estes soliciten insistentemente unha porta de acceso \u00e1 vila por esa parte leste. Simultaneamente a poboaci\u00f3n intramuros tam\u00e9n foi medrando, de tal xeito que a rolda interior da muralla foi invadida polas casas que foron peg\u00e1ndose a aquela.\nResultado de todo o anterior foi o proceso de derrubo ou substituci\u00f3n por casas da parte das murallas que daban ao leste (convento dos agosti\u00f1os), ao sur (barrio de San Roque ou da Calzada) e ao oeste (barrio de Porto). Proceso que tivo lugar ben entrado o s\u00e9culo XVII.\nDous feitos van marcar a expansi\u00f3n da vila: a desamortizaci\u00f3n de Mendiz\u00e1bal (que fai que o convento dos agosti\u00f1os pase a propiedade municipal), e a construci\u00f3n da nova estrada que, partindo de Betanzos, vai cara a Ferrol. As\u00ed mesmo, segue o proceso de deterioraci\u00f3n da muralla da que xa non quedan m\u00e1is que alg\u00fans lenzos e unhas poucas portas.\nO primeiro feito fai que se urbanice a zona leste extramuros coa construci\u00f3n, en terreos que eran do convento, da r\u00faa de Raxoi, que permite comunicar o centro da vila co novo barrio de Aguabar, que xa gozaba dunha certa entidade nesas datas.\nPoucos anos m\u00e1is tarde real\u00edzase o novo trazado da estrada Betanzos-Ferrol que, baixando de Campolongo, d\u00e1 un rodeo pola parroquia de Vilar para enfilar a entrada \u00e1 ponte polo barrio de Aguabar. Este trazado evita que se pase polo cami\u00f1o real que atravesaba a vila. Consecuencia urban\u00edstica desta obra foi a necesidade de comunicar as r\u00faas coa nova estrada, cousa que se fai pola recentemente constru\u00edda r\u00faa de Raxoi e pola r\u00faa de Santo Agosti\u00f1o, na que \u00e9 necesario derrubar os soportais para poder nivelar a r\u00faa coa estrada.\nEn 1840 derr\u00fabase a capela de San Roque, a rentes do cami\u00f1o real, para comunicar este coa nova r\u00faa de Raxoi e Aguabar.\nEn 1884 eng\u00e1dense \u00e1 parroquia urbana os barrios e lugares do Picho, Porto, Fontenova, Souto da Vila, Fieitela, Penedos e Aguabar, anteriormente pertencentes \u00e1s parroquias de Breamo e Vilar.\nSe no s\u00e9culo anterior a vila abriuse polo leste, neste s\u00e9culo chega o momento da expansi\u00f3n polo oeste. Por esta direcci\u00f3n atrancaba a expansi\u00f3n o Pazo dos Andrade. A inminente chegada do ferrocarril e a situaci\u00f3n da estaci\u00f3n ao oeste da vila, fai que o concello se propo\u00f1a a construci\u00f3n dun vial que comunique con ela. Adquire a propiedade do Pazo e derruba unha parte para o paso da estrada da estaci\u00f3n. Detr\u00e1s do pazo hab\u00eda unha consider\u00e1bel extensi\u00f3n de terreo, a Horta do Conde, que se urbaniza cun xard\u00edn p\u00fablico ao norte da nova estrada, e novas edificaci\u00f3ns privadas ao sur. O que quedaba do Pazo vaise deteriorando lentamente ata a case total eliminaci\u00f3n nos anos trinta, a pesar de ter sido declarado Monumento Arquit\u00e9ctonico-Art\u00edstico poucos anos antes. O Torre\u00f3n dos Andrade \u00e9 o \u00fanico que queda do Pazo.\nTecidos.\nO crecemento urban\u00edstico nas distintas etapas \u00e9 o que vai creando os distintos tecidos urbanos:\nBarrios.\nO barrio non \u00e9 unha entidade con reco\u00f1ecemento oficial, por\u00e9n si ten un reco\u00f1ecemento popular e mesmo alg\u00fans historiadores locais consid\u00e9rano nos seus estudos. Na vila de Pontedeume p\u00f3dense considerar os seguintes:\nHistoria.\nPrehistoria.\nPontedeume e a s\u00faa comarca estiveron poboados desde moi antigo. Da \u00e9poca prehist\u00f3rica existen t\u00famulos e indicios dun petr\u00f3glifo.\nDa \u00e9poca tumularia ou megal\u00edtica est\u00e1n catalogados tres t\u00famulos na parroquia de Andrade e catro na parroquia de Ombre (ver detalles). Nestas d\u00faas parroquias e nas do resto do concello existen tam\u00e9n varias referencias topon\u00edmicas e orais.\nHai indicios da existencia de petr\u00f3glifos na chamada \"Pena do Gato\" no Coto do Gato da parroquia de Ombre, \u00e1 beira do can\u00f3n do Eume.\nIdade Antiga.\nO m\u00e1is significativo da Idade Antiga son os vestixios da cultura castrexa e da colonizaci\u00f3n romana.\nPontedeume \u00e1chase no que os romanos chamaban Portus Magnus Artabrorum. Nel moraba o pobo dos \u00c1rtabros, habendo quen afirma que a cidade \u00e1rtabra de Ard\u00f3briga estaba en terra eumesa, concretamente na aba do monte Breamo, identific\u00e1ndoa co Castro de Centro\u00f1a. Est\u00e1n catalogados un total de seis castros no concello (ver detalles).\nO pretor D\u00e9cimo Xunio Bruto, alcumado posteriormente \"o Galaico\" estivo en terra eumesa a finais do s\u00e9culo II antes de Cristo, asediando e conquistando os asentamentos \u00e1rtabros. A partir dese momento comeza o proceso de romanizaci\u00f3n, cuxa pegada marcou profundamente a historia destas terras. Da cultura romana cons\u00e9rvanse os restos de d\u00faas vilas romanas \u00e1 beira do mar en Centro\u00f1a e Sopazos.\nPor terras eumesas pasaba unha \"v\u00eda romana\" secundaria nomeada por Ux\u00edo Carr\u00e9 Aldao. Un achado illado desta \u00e9poca \u00e9 a \"cabeza cuadriforme\" atopada en 1924 nas obras de ampliaci\u00f3n da estrada de Pontedeume a Ombre, que se encontra no Museo Arqueol\u00f3xico da Coru\u00f1a.\nIdade Media.\nSon os suevos os que, coa s\u00faa pretensi\u00f3n de organizar a igrexa galega na segunda metade do s\u00e9culo VI, nos proporcionan as menci\u00f3ns m\u00e1is antigas dos territorios radicados na comarca eumesa de Pruzos (ao sur do Eume) e Bezoucos (ao norte do r\u00edo) que con tempo pasar\u00edan a constitu\u00edren arciprestados. Entre os anos 572 e 583 as igrexas dos territorios mencionados adscr\u00edbense \u00e1 diocese de Iria.\nPolos documentos do Parroquial suevo e o Tombo de Caaveiro, s\u00e1bese que no s\u00e9culo X a comarca eumesa depend\u00eda eclesiasticamente da s\u00e9 de Breto\u00f1a.\nNon se pode negar a chegada dos musulm\u00e1ns a terra eumesa, a\u00ednda que permanecesen por pouco tempo. Os historiadores dos primeiros s\u00e9culos da reconquista falan dunha batalla ga\u00f1ada aos musulm\u00e1ns polo rei Froila I en Pontumio. Non hai certeza da s\u00faa localizaci\u00f3n; a\u00ednda que alg\u00fans autores sit\u00faano en Pontedeume, outros, como Antonio L\u00f3pez Ferreiro, fano nas beiras do r\u00edo Umia e mesmo alg\u00fans en Portugal.\nNo ano 820 durante o reinado de Afonso II o Casto, o caudillo Abd-el-Ker\u00edm, chamado nas cr\u00f3nicas cristi\u00e1s Alaber, fixo unha incursi\u00f3n seguindo a costa e sempre cara ao norte, atravesou a terra eumesa e foi derrotado polas tropas de Afonso II, segundo todas as posibilidades, en terra de Trasancos, no actual Nar\u00f3n. Alg\u00fans autores supo\u00f1en que asistira o propio rei ao combate.\nA mediados do s\u00e9culo VIII aparecen os normandos nas costas galegas. Hai constancia de incursi\u00f3ns en terras mari\u00f1\u00e1ns. Despois das primeiras acometidas, os habitantes da costa retir\u00e1ronse atemorizados cara ao interior, como fixeran os da Coru\u00f1a que se acolleran ao Burgo. \u00c9 de supo\u00f1er que Pontedeume, agochado no fondo da r\u00eda, vise daquela, por esta causa, acrecentada a s\u00faa poboaci\u00f3n dun xeito consider\u00e1bel.\nAo comezo da Baixa Idade Media, Pontedeume ach\u00e1base en terras do Condado de Trast\u00e1mara que abrangu\u00eda as terras comprendidas entre o Tambre e o Sor. \u00c1 fronte deste condado estaban os Condes de Traba, pertencentes \u00e1 familia Fr\u00f3ilaz-P\u00e9rez. O m\u00e1is salient\u00e1bel foi Pedro Fr\u00f3ilaz. Un dos seus fillos, Bermudo P\u00e9rez de Traba, fundou o mosteiro de Nogueirosa en 1148.\nPara se protexeren dos se\u00f1or\u00edos laicos e eclesi\u00e1sticos, xorden por mandato real no s\u00e9culo XIII os alfoces de Ferrol (coa fregues\u00eda de Mugardos), Vilalba, Pontedeume e As Pontes cuxa xurisdici\u00f3n correspond\u00eda exclusivamente ao rei.\nConcretamente, Pontedeume obt\u00e9n de Afonso X o Sabio a s\u00faa Carta-P\u00f3boa o 30 de decembro de 1270, que instaba aos veci\u00f1os de Pruzos e Bezoucos a fundaren unha vila no lugar da \"Ponte Deume\". Esta fundouse cun amplo alfoz en \u00e1mbolos arciprestados, moi fragmentado por mor das posesi\u00f3ns eclesi\u00e1sticas e nobiliarias.\nPouco m\u00e1is dun s\u00e9culo durou a independencia dos nobres, pois o 19 de decembro de 1371 o rei Henrique de Trast\u00e1mara concede a Fern\u00e1n Peres de Andrade o Boo os se\u00f1or\u00edos de Pontedeume e Ferrol e dous anos m\u00e1is tarde, o 3 de agosto de 1373, o de Vilalba. Simultaneamente conced\u00e9ralle a Garc\u00eda Rodr\u00edguez o se\u00f1or\u00edo das Pontes. Deste xeito desapareceron os se\u00f1or\u00edos reais que hab\u00eda na comarca.\nFern\u00e1n P\u00e9rez de Andrade, o Boo inicia a li\u00f1axe da Casa de Andrade que gobernar\u00e1 Pontedeume ata o final da Idade Media. Houbo un total de oito se\u00f1ores de Pontedeume ata a fusi\u00f3n no s\u00e9culo XVI da Casa de Andrade coa Casa de Lemos. Durante estes 200 anos os Se\u00f1ores tiveron que facer fronte a dous levantamentos protagonizados por Roi Xordo durante o mandato de Nuno Freire de Andrade, o Mao; e Afonso de Lanz\u00f3s en tempos de Fern\u00e1n P\u00e9rez de Andrade o Mozo, dentro das revoltas irmandi\u00f1as. Entrambos feitos \u00e9 salient\u00e1bel a protesta de Pedro Padr\u00f3n, veci\u00f1o de Ferrol, perante o rei polos abusos e arbitrariedades que a s\u00faa vila sufr\u00eda por parte de Pedro Fern\u00e1ndez de Andrade II.\nO oitavo se\u00f1or de Pontedeume, Fernando de Andrade, foi nomeado primeiro Conde de Andrade.\nIdade Moderna.\n\u00c1 morte de Fernando de Andrade, por volta do 1540, sucedeuno o seu neto Pedro Fern\u00e1ndez de Castro Andrade, que xuntou na s\u00faa persoa os condados de Andrade e Lemos. A partir dese momento os condes deixaron de residiren na vila, o que supuxo a perda do seu mecenado e da s\u00faa protecci\u00f3n. Os novos condes nomeaban contadores, mordomos de rendas e posteriormente administradores, para velar polos seus intereses na vila, que poucas veces visitaban.\nA vila e o seu alfoz estaban gobernados por dous alcaldes, un maior e outro ordinario, ao que correspond\u00eda o goberno econ\u00f3mico e pol\u00edtico, e seis ou sete rexedores vitalicios. Estes cargos eran nomeados polo conde. As reuni\u00f3ns da Corporaci\u00f3n eran convocadas polo alcalde ordinario pero presid\u00eda o alcalde maior, representante do conde e con voto decisivo.\nAlg\u00fans destes alcaldes e rexedores son lembrados hoxe en d\u00eda por teren sido benfeitores da vila. As\u00ed, no s\u00e9culo XVI Alonso Mancebo deixou unha parte do seu capital para dar de comer aos pobres e remediar as s\u00faas necesidades. A Fundaci\u00f3n de Mancebo tivo longa vida, chegando case ata os nosos d\u00edas. Co paso do tempo, o Estado f\u00edxose cargo da fundaci\u00f3n que foi esmorecendo non quedando dela m\u00e1is ca lembranza.\nNeste mesmo s\u00e9culo XVI, o rexedor Xo\u00e1n Beltr\u00e1n de Anido deixou instaurada unha C\u00e1tedra de Latinidade para dar instruci\u00f3n aos mozos da vila. Estableceuse esta c\u00e1tedra na casa que habitaba o mesmo Beltr\u00e1n de Anido e que posteriormente pasou a oucpar a Biblioteca Municipal. Ademais da casa, deixou t\u00f3dolos seus bens para a mencionada instituci\u00f3n. Das s\u00faas aulas sa\u00edron eumeses ilustres, sendo o persoeiro m\u00e1is salient\u00e1bel o arcebispo de Santiago, Bartolom\u00e9 Raxoi e Losada.\nNesta \u00e9poca hist\u00f3rica o concello estaba administrativamente encadrado na provincia de Betanzos desde finais do s\u00e9culo XV, e as\u00ed estivo ata a reestruturaci\u00f3n provincial de 1833, ano en que pasou a formar parte da provincia da Coru\u00f1a.\nOs condes ti\u00f1an nun estado de completo esquecemento a vila de Pontedeume, sen se preocuparen polo benestar dos seus veci\u00f1os e sen visitala apenas. En contraste, gozaban dunha serie de propiedades, prebendas e prerrogativas que lles supu\u00f1an unha fonte de ingresos moi substancial. Non resulta estra\u00f1o pois, que foran frecuentes os litixios entre a vila e o conde. Houbo desencontros polo c\u00e1rcere, os fornos do conde, o privilexio da venda do vi\u00f1o en xu\u00f1o, a praza do peixe, o mes\u00f3n etc.\nAs\u00ed as cousas tivo que ser un fillo da vila, o arcebispo de Santiago, Bartolom\u00e9 Raxoi e Losada, quen se preocupara de mellorar alg\u00fans aspectos e promovera obras para a comunidade. A el d\u00e9bense a igrexa parroquial, as lonxas dos mari\u00f1eiros, o pazo de Raxoi, as escolas de nenos e nenas, a Ermida de Cov\u00e9s e o ama\u00f1o do convento de Santo Agosti\u00f1o.\nIdade Contempor\u00e1nea.\nA comezos do s\u00e9culo XIX os ingleses trataron conquistar a estrat\u00e9xica praza militar de Ferrol. Nunha das s\u00faas tentativas, en 1804, a escuadra inglesa estivo fondeada na r\u00eda de Ares. Nos areais de Pontedeume fondearon alg\u00fans buques menores da frota.\nDurante a guerra da Independencia estivo acampado en Pontedeume un escuadr\u00f3n de cabaler\u00eda \u00e1s ordes do tenente coronel B\u00e9dat desde o 20 de xaneiro ata o 2 de febreiro de 1809, cometendo varios excesos. Tam\u00e9n est\u00e1 constatado o paso por Pontedeume do Batall\u00f3n Literario de Santiago. Aparece esta noticia nun \"Diario de Campa\u00f1a\" publicado na obra \"Britanos y Galos\" de Tettamancy.\nEn xullo de 1823 volveran pasar por Pontedeume, cami\u00f1o de Ferrol, as tropas francesas. Eran dous batall\u00f3ns pertencentes aos \"Cen Mil Fillos de San Lu\u00eds\", que entraran en Espa\u00f1a ao mando do duque de Angulema coa fin de reinstaurar o absolutismo de Fernando VII, e que entraron en Ferrol o 15 de xullo.\nDurante a primeira guerra carlista proliferaron as facci\u00f3ns dun e doutro bando que deixaron triste lembranza pois eran m\u00e1is patrullas de bandoleiros ca defensores dunha causa. Un destes facciosos, Modesto Varela, era natural de Pontedeume e fora enviado \u00e1 cadea de Ceuta.\nO s\u00e9culo XIX foi pr\u00f3digo en pronunciamentos de distintos signos pol\u00edticos. Pontedeume sumouse ao pronunciamento de 1840 contra a rexencia de Mar\u00eda Cristina de Borb\u00f3n. No pronunciamento de 1843 o militar Manuel Rilo botou da vila \u00e1s tropas fieis ao goberno. O 20 de abril de 1846 o coronel Miguel Sol\u00eds e Cuetos, quen seis d\u00edas despois ser\u00eda fusilado en Carral, respondeu desde Pontedeume a un requirimento dos sublevados. Na sublevaci\u00f3n republicana de Ferrol en 1872, os insurrectos foron alcanzados no lugar do Areal, en Cabanas, produc\u00edndose un intercambio de disparos no que caeu morto un soldado do goberno que foi enterrado no cemiterio de Pontedeume.\nDesde a segunda metade do s\u00e9culo XIX e ata a d\u00e9cada de 1960 a vila foi capital de partido xudicial e o distrito electoral de Pontedeume estivo representado nas Cortes de Madrid por un deputado ata a ditadura de Primo de Rivera. Alg\u00fans destes deputados son lembrados polas s\u00faas xesti\u00f3ns nalgunhas obras p\u00fablicas importantes para a vila. Mesmo algunhas r\u00faas eumesas levan ou levaron o nome dalg\u00fan deles. Destacan Frutos Saavedra Meneses, Juan Armada Losada, \"Marqu\u00e9s de Figueroa\", Jos\u00e9 Lombardero y Franco e Julio Wais Sanmart\u00edn.\nNos primeiros anos do s\u00e9culo XX cobra importancia no distrito eum\u00e9s o Agrarismo, onde destaca a figura do eum\u00e9s Valeriano Villanueva, e o Rexionalismo, movemento pol\u00edtico-econ\u00f3mico de organizaci\u00f3n campesi\u00f1a, dirixido a partir de 1907 por Solidaridad Gallega que, co apoio das sociedades agrarias, tentar\u00e1 por d\u00faas veces, en 1910 e 1918, ter representaci\u00f3n nas Cortes de Madrid coa candidatura do avogado e publicista ferrol\u00e1n Rodrigo Sanz L\u00f3pez, intentando rachar co poder caciquil. Foi derrotado as d\u00faas veces pola candidatura do bando conservador, a primeira vez por Jos\u00e9 Lombardero Franco e a segunda por Julio Wais Sanmart\u00edn.\nA implantaci\u00f3n en 1923 da ditadura de Primo de Rivera, supuxo a fin da representaci\u00f3n nas Cortes dun deputado elixido polo distrito, as\u00ed coma un freo ao asociacionismo.\nAs elecci\u00f3ns municipais que propiciaron a proclamaci\u00f3n da Segunda Rep\u00fablica Espa\u00f1ola o 14 de abril de 1931 tiveron un desenvolvemento fraudulento en Pontedeume, onde se chegou a cambiar unha urna en Nogueirosa. Isto provocou a repetici\u00f3n dos comicios o 31 de maio, dos que sa\u00edron sete concelleiros da coalici\u00f3n ORGA-FRG, cinco do Partido Republicano Radical e tres do PSOE, elixindo como alcalde a Miguel Regueira Fern\u00e1ndez. O novo goberno local tomou medidas de \u00edndole social e, xunto cos demais concellos da comarca, reivindicaron unha serie de demandas com\u00fans. Todos eles dimitiron en bloque no ano 1932 para reclamaren unha soluci\u00f3n ao conflito obreiro provocado polos despedimentos nos estaleiros ferrol\u00e1ns da Sociedade Espa\u00f1ola de Construci\u00f3n Naval -SECN-. Durante eses anos foron constantes os enfrontamentos do concello cunha moi activa dereita cat\u00f3lica, incrementados desde a consolidaci\u00f3n da CEDA.\nA revolta obreira de 1934 contra o xiro \u00e1 dereita do goberno nacional, especialmente forte en Asturias e Catalu\u00f1a, tivo na comarca unha marcada repercusi\u00f3n que provocou algunhas mortes e numerosos detidos, entre os que se achaban catro concelleiros da corporaci\u00f3n eumesa. O goberno do Partido Radical-CEDA nomeou delegado gobernamental en Pontedeume a Higinio Fern\u00e1ndez Prieto, quen cesou \u00e1 corporaci\u00f3n municipal o 10 de novembro e nomeou outra progobernamental con Jos\u00e9 Prado Rivas como alcalde. Esta nova corporaci\u00f3n despediu a tres pe\u00f3ns municipais polas s\u00faas ideas esquerdistas e suspendeu as cativas subvenci\u00f3ns do concello aos sindicatos locais.\nCoa vitoria en febreiro de 1936 da Fronte Popular, foi nomeado Celestino Sardi\u00f1a Navarro delegado do gobernador civil para restablecer as corporaci\u00f3ns municipais da comarca que xurdiran das elecci\u00f3ns do ano 1931. Foron repostos moitos dos cargos p\u00fablicos cesados en 1934 e os partidos pol\u00edticos nomearon a outros para completaren as corporaci\u00f3ns. O 9 de marzo Celestino Sardi\u00f1a Navarro preside o pleno municipal de Pontedeume no que nomea a Manuel L\u00f3pez Seijo como alcalde.\nCurto ser\u00eda o mandato do socialista Manuel L\u00f3pez Seijo, \u00faltimo alcalde republicano de Pontedeume. O 17 de xullo de 1936 subl\u00e9vase o ex\u00e9rcito de \u00c1frica, t\u00e9ndose noticia en Pontedeume o mesmo d\u00eda. Ao d\u00eda seguinte, seguindo instruci\u00f3ns do Goberno Civil, establ\u00e9cese un Comit\u00e9 de defensa da Rep\u00fablica con persoas dos partidos fieis ao goberno republicano e alg\u00fans carabineiros e veci\u00f1os mal armados. Este Comit\u00e9 levanta unha barricada na ponte do Eume e sit\u00faa un control en Campolongo, pon baixo vixilancia os locais estrat\u00e9xicos e requisa armas. As\u00ed mesmo son detidas varias persoas sospeitosas de seren afectos aos sublevados.\n\u00c1s oito da ma\u00f1\u00e1 do xoves 23 de xullo sae de Ferrol cara a Pontedeume unha columna do Rexemento de Artiller\u00eda, \u00e1 que se lle unen quince gardas civ\u00eds e dez falanxistas. Chegan a Pontedeume sobre as once e, logo dun pequeno tiroteo na barricada da ponte, entran en Pontedeume sobre o mediod\u00eda sen apenas achar resistencia. Os defensores da legalidade republicana tentan escapar polo monte Breamo.\nNos d\u00edas e semanas posteriores produciuse unha forte represi\u00f3n. Houbo detenci\u00f3ns e c\u00e1rcere, \"paseos\" ou fusilamentos. Os m\u00e1is afortunados foron condenados a traballos forzados no muro da r\u00faa de Porto. Outros conseguiron permanecer agachados ou fuxir cara ao monte, onde se unir\u00edan \u00e1 resistencia ou ir\u00edan ao exilio. As mulleres eran castigadas co corte de cabelo ao rape. Omitindo casos dubidosos e aqueles que foron asasinados posteriormente, o historiador Bernardo Maiz contabiliza vinte e cinco veci\u00f1os de Pontedeume asasinados entre 1936 e 1939.\nA primeira corporaci\u00f3n municipal franquista \u00e9 designada o 28 de xullo de 1936 polo Comandante Militar da vila, sendo elixido presidente da Comisi\u00f3n Xestora o procurador Jes\u00fas Calvo Pati\u00f1o.\nDurante os primeiros anos do novo r\u00e9xime moitos dos fuxidos da comarca agach\u00e1ronse nas Fragas do Eume. Co paso do tempo, o Partido Comunista organizounos en partidas de guerrilleiros que chegaron a cometer diversos golpes e atentados con consecuencias mortais nalg\u00fans casos. A s\u00faa actividade foi minguando co paso do tempo debido ao acoso continuo da Garda Civil. A\u00ednda as\u00ed, o \u00faltimo guerrilleiro da Fraga, Pancho, caeu nunha emboscada en Ombre o derradeiro d\u00eda de 1954.\nO per\u00edodo franquista estivo marcado pola figura do alcalde Juan Sarmiento Pati\u00f1o en cuxo longo mandato, de 1939 a 1970, o concello sufriu unha profunda transformaci\u00f3n en t\u00f3dolos eidos, como reflicten algunhas actuaci\u00f3ns do seu mandato, entre as que se poden salientar: a mellora da rede de sumidoiros, o alumeado p\u00fablico, a urbanizaci\u00f3n do barrio de Aguabar, a construci\u00f3n de vivendas sociais, as escolas unitarias nas parroquias, o centro sanitario e o mercado municipal.\nJuan Sarmiento ser\u00eda relevado na alcald\u00eda por Celestino Sardi\u00f1a Fern\u00e1ndez que se manter\u00eda nela ata 1987, xa instaurada a democracia en Espa\u00f1a. Durante a s\u00faa primeira etapa de alcalde franquista conmemorouse con diversos actos o S\u00e9timo Centenario da fundaci\u00f3n de Pontedeume e levouse a cabo a construci\u00f3n do grupo escolar da vila ao que se lle puxo o nome do eum\u00e9s Couceiro Freijomil. Celestino Sardi\u00f1a continuou sendo alcalde durante os anos da Transici\u00f3n e os primeiros de elecci\u00f3ns democr\u00e1ticas, ga\u00f1ando as d\u00faas primeiras nas filas de Alianza Popular.\nNas elecci\u00f3ns de 1987 foi elixido alcalde Belarmino Freire Buj\u00eda, do PSOE, quen gobernou durante vinte anos, sempre en coalici\u00f3n con distintos partidos. Despois de m\u00e1is de medio s\u00e9culo, Pontedeume ti\u00f1a de novo un alcalde socialista.\nEn 2007 accede \u00e1 alcald\u00eda Gabriel Torrente Pi\u00f1eiro do Partido Popular, revalidando en 2011 o seu mandato con maior\u00eda absoluta. Bernardo Fern\u00e1ndez do PSdeG-PSOE accedeu \u00e1 alcald\u00eda en 2015 con maior\u00eda absoluta, revalidada e aumentada no 2019.\nCultura.\nToponimia.\nEvidentemente o nome do concello fai referencia \u00e1 ponte sobre o Eume. Sobre o top\u00f3nimo do r\u00edo, o historiador Lu\u00eds Monteagudo Garc\u00eda considera que o termo Eume deriva de \"Uma\", xentilicio etrusco que designar\u00eda ao \"Procurator metallorum\" do val do Eume e a s\u00faa zona aur\u00edfera. \u00c9 dicir, o top\u00f3nimo vir\u00eda do nome do procurador respons\u00e1bel das extracci\u00f3ns aur\u00edferas no val do Eume, xa que, segundo alg\u00fans historiadores, o Eume era un r\u00edo aur\u00edfero.\nIsidoro Mill\u00e1n, na s\u00faa obra sobre a toponimia eumesa, afirma que Eume procede da forma hidron\u00edmica c\u00e9ltica \"Ume\", da cal proceder\u00e1n tam\u00e9n os nomes do r\u00edo \"Umia\" en Pontevedra, do \"Mao\" (antigamente \"Humanum\") en Ourense e dos dous r\u00edos \"Homem\" existentes no N. de Portugal.\nNo que respecta ao nome \"Pontedeume\", este exist\u00eda anteriormente \u00e1 concesi\u00f3n real para fundar vila de reguengo en 1270. P\u00f3dese deducir dos termos da redaci\u00f3n do diploma pola chanceler\u00eda do rei: \"...pueblen en el lugar \"que dizen ponte deume\"...\", mais tam\u00e9n porque existen documentos anteriores que o mencionan: \"...per terminos de \"Ponte de Eume\" usque ad flumen de Conido...\" nunha doaz\u00f3n dos Condes de Trava en 1162; \"...Johan Goth, et Pedro de Deus, todos \"das Pontes de Eume\"...\" nun documento notarial varios meses anterior no mesmo 1270.\nPatrimonio.\nPatrimonio arqueol\u00f3xico.\nExisten tres grupos de t\u00famulos no concello, un na parroquia de Andrade e dous na de Ombre:\nGrupo de Seixas, na parroquia de Andrade:\nDous t\u00famulos en Pena Grande, parroquia de Ombre:\nDous t\u00famulos no Campo da Carreira da parroquia de Ombre:\nEst\u00e1n catalogados seis castros no concello de Pontedeume:\nPatrimonio arquitect\u00f3nico.\nNo centro urbano:\nNo resto do concello:\nEtnograf\u00eda.\nPontedeume na cultura popular.\nDocumentados no concello:\nReferencia a lugares do concello:\nFestas e celebraci\u00f3ns.\nSeguindo unha orde cronol\u00f3xica a partir do comezo do ano, destacan:\nCel\u00e9brase t\u00f3dolos s\u00e1bados desde finais dos anos setenta do s\u00e9culo vinte. Nas r\u00faas e prazas da vila esp\u00e1llanse distintos postos onde se vende todo tipo de mercanc\u00eda propia das feiras: desde produtos da terra ata roupa, pasando por utensilios, louza, antig\u00fcidades, artesan\u00eda etc. Moitos eumeses mercan no Feir\u00f3n o moi prezado queixo do pa\u00eds que, de forma artesanal, se elabora nas parroquias rurais.\nO nome \u00e9 a variante dialectal do Entroido nestas terras. Fortemente arraigado no concello, a primeira referencia documental que se ten del \u00e9 de 1840, a\u00ednda que ata 1900 non se fai referencia a un dos elementos m\u00e1is caracter\u00edsticos do entroido eum\u00e9s: as comparsas, que nun principio compo\u00f1\u00edan letras e m\u00fasicas orixinais para seren cantadas, pasando posteriormente a utilizar a m\u00fasica de canci\u00f3ns populares e escribir letras cr\u00edticas con alg\u00fan aspecto da vida local ou nacional. Segundo a tradici\u00f3n oral, a primeira comparsa, \"Os larpeiros\", xa exist\u00eda en 1890.\nDe gran tradici\u00f3n, t\u00e9\u00f1ense referencias escritas de 1630. Desde o Xoves Santo ata o Domingo de Resurrecci\u00f3n esc\u00f3itase o son producido polas carracas, instrumentos de percusi\u00f3n instalados nunha das torres da igrexa parroquial en 1765.\nComeza coa procesi\u00f3n que sae da ermida das Virtudes o Domingo de Ramos. Contin\u00faa o Xoves Santo coa procesi\u00f3n do Viacrucis Mari\u00f1eiro, adaptaci\u00f3n local da Procesi\u00f3n do Silencio.\nNa madrugada do Venres Santo transcorre a xenuinamente eumesa Marcha do Paso que percorre as r\u00faas da vila ao son da mesma e reiterada peza musical. Remata no albor do Venres Santo no Encontro na Praza Real das imaxes de San Xo\u00e1n, A Ver\u00f3nica, Cristo e a Virxe das Dores. Na noite do Venres Santo desenv\u00f3lvense as procesi\u00f3ns do Enterro, ou dos homes, e da Soidade, ou das mulleres, en completo silencio.\nRemata a Semana Santa o Domingo de Resurrecci\u00f3n coa procesi\u00f3n do Cristo da Custodia arredor do adro da igrexa.\nTe\u00f1en lugar o primeiro de maio para celebrar a chegada do mes e o augurio dunha boa colleita. Os rapaces confeccionan maios, estruturas compostas por varas, mirtos, flores e laranxas bravas; e maquetas de motivos locais, coma o castelo ou o torre\u00f3n, cubertas de follas e flores. Son levados por catro nenos que antano \u00edan de casa en casa e cantaban a cambio de algo.\nCel\u00e9brase un concurso que premia aos mellores maios e b\u00e1ilase a recuperada \"Danza do Biouteiro\" que simboliza a chegada do maio.\nRem\u00f3ntase ao ano 1557, cando se funda unha confrar\u00eda que se fixo cargo da igrexa de San Miguel de Breamo. Dita confrar\u00eda costeaba unha misa mensual no templo e unha procesi\u00f3n cada 8 de maio, o d\u00eda do Santo, na que se sub\u00eda a imaxe do santo desde a parroquia de San Pedro de Vilar, onde fora trasladada anos atr\u00e1s. Despois da procesi\u00f3n fac\u00edase unha merenda campestre que foi o comezo da actual romar\u00eda. En 1686 a confrar\u00eda decide celebrar unha segunda romar\u00eda o 29 de setembro, d\u00eda do Arcanxo San Miguel. Deste xeito, as d\u00faas romar\u00edas marcan o comezo e o remate das celebraci\u00f3ns estivais. Os romeiros soben a p\u00e9 desde a vila ao cumio do monte Breamo onde est\u00e1 a ermida de San Miguel. Al\u00ed os romeiros fan as comidas campestres amenizadas por gaiteiros. Antes do xantar s\u00e1case unha imaxe do santo en procesi\u00f3n ao redor da ermida. Unha tradici\u00f3n di que se pode pedir un desexo a San Miguel dando unhas voltas en silencio ao redor da ermida, por\u00e9n non hai acordo canto o n\u00famero de voltas sendo tres, sete ou nove o m\u00e1is aceptado.\nComo no resto de Galicia, son tradicionais as fogueiras de San Xo\u00e1n a v\u00e9spera de San Xo\u00e1n. \u00c9 tradicional comer sardi\u00f1as asadas ao car\u00f3n do lume. Durante a noite d\u00e9ixase auga mesturada con flores e plantas arom\u00e1ticas para lavar a cara con ela na ma\u00f1\u00e1 de San Xo\u00e1n.\nTam\u00e9n chamado Feir\u00f3n dos Andrade, cel\u00e9brase a primeira fin de semana de xullo. Durante estes d\u00edas moitos veci\u00f1os v\u00edstense \u00e1 usanza medieval. \u00c9 moi frecuentada desde a s\u00faa primeira edici\u00f3n de 2010.\nO 15 e 16 de xullo cel\u00e9branse as festas da Virxe do Carme, patroa dos mari\u00f1eiros, que a sacan en procesi\u00f3n mar\u00edtima o 16, d\u00eda do Carme. A imaxe da virxe vai presidindo a barca que encabeza a procesi\u00f3n ata a entrada da r\u00eda.\nRem\u00f3ntanse a comezos do s\u00e9culo XIX, cando o concello acordou celebrar grandes festas na praza de San Roque e anuncialas por t\u00f3dalas parroquias e aldeas da contorna para acadar a maior concorrencia pos\u00edbel. O motivo non era outro que darlle sa\u00edda \u00e1 grande abundancia de froitos cuxa exportaci\u00f3n era impos\u00edbel, de a\u00ed venlle o nome \"das Peras\". Cel\u00e9branse do 7 ao 11 de setembro, tendo cada d\u00eda as s\u00faas caracter\u00edsticas propias:\nMerecen menci\u00f3n tam\u00e9n as distintas festas das parroquias:\nFolclore.\nEn 1986 a Asociaci\u00f3n Orballo recuperou a tradici\u00f3n, vinte e cinco anos esquecida, de bailar a Danza do Biouteiro, que \u00e9 un modo de representar os maios en forma de danza.\nNo eido musical, a peza musical que se interpreta na Marcha do Paso p\u00f3dese considerar xenuinamente eumesa.\nGastronom\u00eda.\nO produto m\u00e1is caracter\u00edstico da coci\u00f1a eumesa \u00e9 a costrada, unha especie de empanada de varias capas elaborada con carne, peixe ou marisco. Conta a tradici\u00f3n que a trouxeron no s\u00e9culo XII ao mosteiro de Caaveiro, uns monxes agosti\u00f1os procedentes de Italia. \u00c9 un produto caro que s\u00f3 se fai por encarga nalgunhas confeiter\u00edas e restaurantes da vila, normalmente co gallo dalgunha festa ou celebraci\u00f3n.\nOutros produtos locais con sona son o queixo do pa\u00eds, os melindres, as rosquillas, a biscoitada e maila .\nCanto a bebidas destacan o vi\u00f1o romano feito da uva romana das cepas que se cultivan nas parroquias ba\u00f1adas polo Eume, tanto en Pontedeume coma en Cabanas. \u00c9 este un vi\u00f1o de moi pouca graduaci\u00f3n que se destina, case na s\u00faa totalidade, ao consumo privado. A abundancia de guindeiras fai que se elabore o licor de guindas, moi prezado nas mesas eumesas en calquera celebraci\u00f3n.\nArtesan\u00eda.\nVarios son os artes\u00e1ns que desenvolven o seu traballo no concello:\nTradici\u00f3n oral.\nMoitas son as lendas referentes a diversos lugares ou costumes do concello. Algunhas son:\nS\u00edmbolos.\nO escudo e maila bandeira de Pontedeume foron aprobados polo Decreto 420/1996, do 21 de novembro (DOG n\u00ba 235, do 2 de decembro), da Xunta de Galicia onde di:\nEconom\u00eda.\nSectores produtivos.\nA principal actividade do concello c\u00e9ntrase no sector servizos, que representa, tanto en n\u00famero de traballadores como de empresas, m\u00e1is do 70% do total. Os outros sectores son minoritarios, non representando ning\u00fan deles m\u00e1is do 15% do total de traballadores ou empresas. Estes datos contrastan cos de hai unha d\u00e9cada (2007), cando a industria e a construci\u00f3n ti\u00f1an un certo peso relativo ao absorberen a primeira \u00e1 cuarta parte dos traballadores e a segunda a case un quinto da poboaci\u00f3n activa.\nEn Pontedeume te\u00f1en a s\u00faa sede d\u00faas grandes empresas: Leite Celta e Einsa.\nCanto ao paro rexistrado, en 2016 hab\u00eda un total de 580 parados, o que representaba un 11,3% da poboaci\u00f3n activa comprendida entre os 15 e os 65 anos.\nInfraestruturas.\nInfraestruturas portuarias.\nA vila ten un porto pesqueiro e deportivo practic\u00e1bel s\u00f3 para barcos de pequeno calado. Hai outros dous puntos de atraque deportivos na praia de Anda\u00edo (Boebre) e no r\u00edo Eume ao remate do paseo mar\u00edtimo. Ata finais do s\u00e9culo XX hab\u00eda un estaleiro de ribeira na vila, Ram\u00f3n Bedoya, que fac\u00eda pequenos barcos pesqueiros de madeira.\nInfraestruturas industriais.\nExiste un pol\u00edgono industrial desde o ano 2001 no lugar do Vidreiro da parroquia de Andrade, a car\u00f3n da N-651. Ten unha superficie de 113.269 m2 dos que 40.091 son de uso industrial, divididos en 33 parcelas cunha superficie m\u00ednima de 821 metros cadrados.\nInfraestruturas tur\u00edsticas.\nO concello ten os seguintes servizos tur\u00edsticos:\nMedios de comunicaci\u00f3n.\nO concello carece de televisi\u00f3n e radio locais, mais ten unha longa tradici\u00f3n xornal\u00edstica que se remonta ao s\u00e9culo XIX. Durante todo este tempo destacan as publicaci\u00f3ns:\nTam\u00e9n se editan no concello d\u00faas revistas:\nDeporte.\nVarios son os clubs que representan ao concello nos deportes m\u00e1is populares:\nIndividualmente \u00e9 destac\u00e1bel a figura do eum\u00e9s Javier Iglesias Villanueva, un dos dous \u00e1rbitros galegos da Primeira Divisi\u00f3n do f\u00fatbol espa\u00f1ol, divisi\u00f3n na que tam\u00e9n arbitrou seu irm\u00e1n, xa retirado, Ignacio Iglesias Villanueva.\nServizos p\u00fablicos.\nEducaci\u00f3n.\nA instituci\u00f3n m\u00e1is antiga de ensino da que se ten noticia \u00e9 unha C\u00e1tedra de Latinidade outorgada por Xo\u00e1n Beltr\u00e1n de Anido no seu testameto, datado o 5 de febreiro de 1580. Para acollela legou tam\u00e9n a s\u00faa casa, a cal a\u00ednda segue en p\u00e9 acollendo labores culturais, pois \u00e9 a sede da Biblioteca Municipal. A C\u00e1tedra estivo en funcionamento ata mediados do s\u00e9culo XIX.\nO concello preocupouse desde moi vello de subvencionar escolas de primeiras letras. S\u00e1bese que en 1611 hab\u00eda na vila unha escola para nenos, mais estas escolas non tiveron unha vida continua, ora por finalizar o contrato do mestre, ora por apuros econ\u00f3micos do concello. A situaci\u00f3n mellorou cando un antigo alumno da C\u00e1tedra e posteriormente catedr\u00e1tico dela, Francisco P\u00e9rez, que foi c\u00f3engo da colexiata da Coru\u00f1a, fundou en 1707 unha c\u00e1tedra de menores agregada \u00e1 de latinidade, para a instruci\u00f3n dos m\u00e1is novos.\nOutro alumno ilustre da C\u00e1tedra, o arcebispo de Santiago, Bartolom\u00e9 Raxoi deu un paso m\u00e1is na estabilizaci\u00f3n do ensino primario ao fundar o 16 de maio de 1769 d\u00faas escolas, unha para nenos e outra para nenas. Para albergalas mandou constru\u00edr un edificio a car\u00f3n da igrexa parroquial.\nAs escolas fundadas por Raxoi estaban dotadas coas rendas de dez almac\u00e9ns do peirao destinados \u00e1 salgadura do peixe. As rendas foron minguando polo declive da industria da salgadura e non chegaban para manter as escolas. \u00c9 por iso que en 1838 o concello decide crear d\u00faas escolas, unha para nenos no antigo edificio que ocupaban as escolas de Raxoi, e outra para nenas en dependencias do amortizado convento dos agosti\u00f1os. Un mestre destacado foi Jos\u00e9 Serapio Casal, quen levou a escola de nenos durante uns corenta anos ata 1904, e que escribiu varios libros de ensino entre os que destaca unha \"Aritm\u00e9tica\", declarada de texto por Real Orde.\nNas primeiras d\u00e9cadas do s\u00e9culo XX hab\u00eda en Pontedeume cinco escolas nacionais, tres de nenos e d\u00faas de nenas.\nLogo da guerra civil, o mestre \u00c1lvaro V\u00e1zquez Penedo funda en 1940 a \"Academia Cervantes\" no primeiro andar do edificio da C\u00e1tedra de Latinidade. En 1947 a Academia Cervantes estaba a piques de desaparecer, polo que Robustiano de Castro Carballeira funda o \"Colexio Lu\u00eds Vives\" aproveitando as instalaci\u00f3ns da academia. Pouco despois o colexio trasladouse a un edificio novo na avenida de Ricardo S\u00e1nchez, e a comezos da d\u00e9cada dos setenta ampliouse con outro m\u00e1is novo moi preto do anterior. Finalmente, en 1978, o Estado adquiriu este \u00faltimo edificio para o novo Instituto de Ensino Medio da vila.\nA oferta educativa para o curso escolar 2017/2018 inclu\u00eda un total de 7 centros, dos cales 5 son p\u00fablicos e 2 privados concertados. Isto supu\u00f1a un descenso con respecto ao curso 2012/2013 cando hab\u00eda 8 centros nos que 188 profesores impart\u00edan docencia a 1570 alumnos. Por niveis educativos, ditos centros son:\nSanidade.\nA instituci\u00f3n sanitaria m\u00e1is antiga de Pontedeume da que se ten noticia \u00e9 o hospital que se achaba no medio da ponte do Eume, fundado en 1393 por Fern\u00e1n Peres de Andrade o Boo, para atender aos peregrinos que \u00edan a Santiago de Compostela. Reedificouse en 1708 e foi derrubado definitivamente en 1867 cando comezou a constru\u00edrse a ponte actual.\nPontedeume desfrutaba de servizo m\u00e9dico costeado polo concello, polo menos desde mediados do s\u00e9culo XVI. S\u00e1bese que en 1560 o licenciado Coca exerc\u00eda este servizo, que sufriu numerosas interrupci\u00f3ns por motivos econ\u00f3micos. O m\u00e9dico recib\u00eda pequenas cantidades vari\u00e1beis dependendo do estado das arcas municipais, e os pacientes cunha certa capacidade econ\u00f3mica d\u00e1banlle un pequeno estipendio.\nEn 1912 o fil\u00e1ntropo Agust\u00edn Tenreiro, natural de Pontedeume, finou en Bos Aires deixando no seu testamento quince mil pesos para un hospital na s\u00faa vila natal. Con estes cartos procedeuse \u00e1 construci\u00f3n dun hospital-asilo en terreos do antigo cemiterio, mais o certo \u00e9 que, a\u00ednda que se rematou o edificio, nunca foi destinado a tal fin, sen\u00f3n que albergou durante moitos anos ao grupo escolar da vila que levou o nome do seu benfeitor. O cambio de funci\u00f3ns foi motivado en gran parte pola construci\u00f3n dun asilo de anci\u00e1ns nuns terreos moi pr\u00f3ximos. O asilo foi inaugurado o 12 de agosto de 1919 e na actualidade contin\u00faa desenvolvendo o seu labor.\nHoxe en d\u00eda Pontedeume ten catro farmacias e un Centro de Sa\u00fade con Punto de Atenci\u00f3n Continuada, dependente da \u00c1rea Sanitaria de Ferrol. A oferta sanitaria privada incl\u00fae centros de fisioterapia, auditivos, podol\u00f3xicos, pedi\u00e1tricos, psicol\u00f3xicos, psicot\u00e9cnicos, podol\u00f3xicos, cl\u00ednicas dentais, \u00f3pticas e consultas m\u00e9dicas.\nForzas de seguridade.\nAmais dos efectivos da Polic\u00eda Local, na parroquia de Vilar hai desde mediados da d\u00e9cada de 1970 unha Casa-cuartel da Garda Civil, que substitu\u00edu \u00e1 antiga situada nos baixos da C\u00e1tedra de Latinidade.\nPol\u00edtica e goberno.\nGoberno municipal.\nBernardo Fern\u00e1ndez (PSdeG-PSOE) \u00e9 o alcalde de Pontedeume desde xu\u00f1o de 2015. No seu segundo intento de acceder \u00e1 alcald\u00eda logrou a maior\u00eda absoluta, obtendo os mellores resultados do seu partido nas elecci\u00f3ns municipais e rematando cos oito anos de goberno de Gabriel Torrente. Revalidou a maior\u00eda absoluta nas elecci\u00f3ns de 2023, mantendo o n\u00famero de concelleiros (9), a\u00ednda que cunha lixeira baixada de votos.\nPontedeume contou unicamente con catro alcaldes ao longo da democracia: Celestino Sardi\u00f1a (AP, 1979-1987), Belarmino Freire (PSdeG-PSOE, 1987-2007), Gabriel Torrente (PP, 2007-2015) e Bernardo Fern\u00e1ndez desde 2015.\nGrupos municipais.\nNas \u00faltimas elecci\u00f3ns de 2023, s\u00f3 se presentaron tres partidos pol\u00edticos e os tres obtiveron representaci\u00f3n no concello: O PPdG con 2 concelleiros, o PSdeG-PSOE con 9 concelleiros e o BNG con 2 concelleiros. Non se presentaron O Grupo Pontedeume Siglo XXI (GPSXXI), que si o fixeran nas elecci\u00f3ns de 2011 e 2015, e Somos Maior\u00eda que no 2015 non logrou chegar ao centenar de votos.\nSindicatos.\nA pesar de ser un sindicato minoritario, a Uni\u00f3n Sindical de Traballadores de Galicia (USTG) ten unha certa implantaci\u00f3n no concello, contando cun n\u00famero suficiente de afiliados para formar unha Uni\u00f3n comarcal.\nAta 2014 era o \u00fanico sindicato que posu\u00eda delegaci\u00f3n en Pontedeume. En abril dese ano formouse nos estaleiros de Navantia na r\u00eda de Ferrol o Movemento Alternativo Sindical (MAS), como unha escisi\u00f3n da USTG. Alg\u00fans dos afiliados eumeses deste sindicato p\u00e1sanse \u00e1 nova formaci\u00f3n e establecen sede en Pontedeume.\nMovementos sociais.\nDurante a primeira d\u00e9cada do s\u00e9culo XXI existiu en Pontedeume o Colectivo Fusquenlla, que tivo un protagonismo importante na denuncia de ilegalidades e irregularidades, principalmente urban\u00edsticas.\nO 27 de abril de 2007 presentouse a \"Asociaci\u00f3n de Veci\u00f1os de Pontedeume\". Entre os seus obxectivos destacan a loita contra o amiguismo, o caciquismo e a corrupci\u00f3n; que se te\u00f1a en conta a opini\u00f3n dos veci\u00f1os nos asuntos locais; e a vixilancia do cumprimento por parte dos pol\u00edticos locais das s\u00faas obrigas."}
{"id": "5011", "revid": "85894", "url": "https://gl.wikipedia.org/wiki?curid=5011", "title": "Vimianzo", "text": " \nVimianzo \u00e9 un concello da provincia da Coru\u00f1a, pertencente \u00e1 comarca da Terra de Soneira e integrado no partido xudicial de Corcubi\u00f3n. O seu xentilicio \u00e9 \u00ab\u00bb. \u00c9 un dos concellos m\u00e1is extensos da provincia (187,4\u00a0km\u00b2) que, segundo o IGE, ti\u00f1a 7.138 habitantes en 2018 , cunha baixa densidade de poboaci\u00f3n (38,09 hab./km\u00b2). Sit\u00faase practicamente equidistante das cidades da Coru\u00f1a e Santiago de Compostela; pese a ter apenas uns metros de li\u00f1a costeira est\u00e1 considerado tam\u00e9n un dos concellos que forman parte da Costa da Morte.\nXeograf\u00eda.\nSituaci\u00f3n.\nLimita cos concellos de Zas, Dumbr\u00eda, Mux\u00eda, Camari\u00f1as e Laxe. Pola parte sueste limita co Encoro da Fervenza, que o separa do concello de Mazaricos. Conta cun total de 187,4 quil\u00f3metros cadrados distribu\u00eddos en 14 parroquias.\nOrograf\u00eda.\nO seu punto m\u00e1is alto at\u00f3pase nos montes do Cabral, na parroquia de Ba\u00ed\u00f1as, lindando co concello de Dumbr\u00eda, cuns 515 metros sobre o nivel do mar.\nHidrograf\u00eda.\nO seu principal curso fluvial \u00e9 o r\u00edo Grande.\nClima.\nO clima de Vimianzo \u00e9 suave e xeralmente morno e moderado. Os meses de inverno son moito m\u00e1is chuviosos c\u00f3s do ver\u00e1n. A temperatura media de Vimianzo \u00e9 de 13.9\u00a0\u00b0C. 118\u00a0mm \u00e9 a diferenza de precipitaci\u00f3n entre o mes m\u00e1is seco e o mes m\u00e1is chuvioso. 9.4\u00a0\u00b0C \u00e9 a variaci\u00f3n das temperaturas medias durante o ano. A pluviometr\u00eda anual \u00e9 duns 1058\u00a0mm.\nA continuaci\u00f3n am\u00f3sanse os datos mensuais dos valores medios de temperaturas e precipitaci\u00f3ns:\nEtimolox\u00eda.\nO top\u00f3nimo procedo do lat\u00edn \"uimen\", \u201cvimbio\u201d, co sufixo \u2013\"antio\", presente noutros top\u00f3nimos como Camanzo ou Arganzo.\nHistoria.\nPrehistoria.\nNon se te\u00f1en atopado en Vimianzo restos anteriores ao Neol\u00edtico e, como en moitos outros lugares de Galicia, tampouco se te\u00f1en achado restos org\u00e1nicos por mor da acidez do solo; por\u00e9n, si abundan os dep\u00f3sitos megal\u00edticos, moitos deles en bo estado de conservaci\u00f3n.\nPor outra banda, se ben at\u00e9 1986 s\u00f3 hab\u00eda dous castros identificados (o castro do Sino e o castro das Barreiras), na actualidade co\u00f1\u00e9cese a existencia de -polo menos- dez deles, identificados na obra \"O poboamento castrexo na rexi\u00f3n occidental da provincia da Coru\u00f1a\" de Xerardo Agrafoxo. Ademais, ao igual que en moitos outros lugares, Vimianzo tam\u00e9n herdou top\u00f3nimos referentes a antigos asentamentos como Castrobux\u00e1n, Castrelo, Castro ou Castromil.\n\u00c9poca romana.\nCrese que en Brandomil (moi pr\u00f3ximo a Vimianzo) estaba a sede da mansi\u00f3n Grandimirum da v\u00eda 20 do Itinerario IV de Antonino, de onde partir\u00eda un ramal cara ao norte pasando por Tines, importante enclave hist\u00f3rico tendo en conta os cami\u00f1os que o percorreron (de Zas cara a Vimianzo, e de Baio cara a Ba\u00ed\u00f1as) e polos restos arqueol\u00f3xicos atopados en 1951 por Manuel Chamoso Lamas no adro da igrexa e terreos lindeiros:\nAmais, nos Penedos de Pasarela e Traba alg\u00fans autores te\u00f1en situado os altares romanos para sacrificios rituais co\u00f1ecidos como \"Aras Sextianas\".\nIdade Media.\nDominio da casa de Traba.\nSoneira xa consta documentalmente como territorio diferenciado como m\u00ednimo desde mediados do s\u00e9culo IX, como recollen as investigaci\u00f3ns ao respecto de Xos\u00e9 Mar\u00eda Lema Su\u00e1rez en \"A Arte relixiosa na Terra de Soneira\". Por\u00e9n, non se disp\u00f3n de moitos datos relacionados coa historia destas terras, ag\u00e1s referencias illadas como a que aparece na \"Historia Compostel\u00e1\", onde se d\u00e1 conta da devastaci\u00f3n por parte de piratas almor\u00e1bides en 1115, comandados polo almirante Al\u00ed-ben-Mem\u00f3n. Segundo as cr\u00f3nicas, naquela \u00e9poca os labregos das zonas achegadas \u00e1 costa, dende mediados de abril, deixaban desertas as terras para se retiraren cara\u00a0ao interior e refuxi\u00e1rense en covas. Nos portos galegos s\u00f3 se constru\u00edan barcos para a navegaci\u00f3n de cabotaxe e o almirante galego Rodrigo Froilaz, irm\u00e1n do conde de Traba, non era capaz de rexeitar as acometidas piratas. Esta zona soportou ao longo da historia m\u00e1is ataques, como as incursi\u00f3ns normandas.\nDurante a Idade Media a historia rural da comarca dependeu, primeiramente, do nacente influxo compostel\u00e1n mais, por outra banda, da funci\u00f3n directiva eclesi\u00e1stica exercida polo mosteiro de San Xuli\u00e1n de Moraime, fortemente ligado \u00e1 casa de Traba.\nAt\u00e9ndose \u00e1s caracter\u00edsticas dos muros do castelo de Vimianzo, calc\u00falase que esta construci\u00f3n ten a\u00a0s\u00faa orixe\u00a0nos \u00faltimos anos do s\u00e9culo XII ou\u00a0comezos do XIII. Esta fortaleza ser\u00e1 a partir de ent\u00f3n protagonista da disputa polo poder e organizaci\u00f3n da comarca at\u00e9 a chegada da Idade Contempor\u00e1nea.\nS\u00e9culo XIV. Ocaso da li\u00f1axe dos Traba.\nO poder pol\u00edtico dos Traba esmoreceu despois do s\u00e9culo XIII, a familia extinguiuse e os seus bens pasaron \u00e1 casa de Andrade e aos arcebispos compostel\u00e1ns. En 1348 o rei Afonso XI de Castela confiscou o castelo de Vimianzo a Rui Soga Mari\u00f1o de Lobeira para venderllo\u00a0ao arcebispo compostel\u00e1n Juan Garc\u00eda Manrique. Pasou posteriormente a mans do duque de Arjona, Fadrique Enr\u00edquez.\nCronolox\u00eda do s\u00e9culo XV. Comeza o dominio da casa dos Moscoso de Altamira.\nCalc\u00falase que entre 1425 e 1429 o castelo de Vimianzo pasou por primeira vez a pertencer aos Moscoso de Altamira. En 1464 figuraba como se\u00f1or da fortaleza Bernal Y\u00e1\u00f1ez (ou S\u00e1nchez) de Moscoso, quen en 1465 lle quitara\u00a0a vila de Noia a Alonso II de Fonseca, fac\u00e9ndoo prisioneiro e encerr\u00e1ndoo no castelo soneir\u00e1n entre ese mesmo ano e o seguinte. Dous anos despois o castelo foi tomado polos Irmandi\u00f1os; ap\u00f3s a derrota dos rebeldes apoderouse del o arcebispo Fonseca, que ordenou a s\u00faa reconstruci\u00f3n en 1472 con traballos forzoso para os vencidos da revolta. Asemade, designou como alcaide a Jo\u00e1n Mari\u00f1o de Lobeira con corenta homes para o defender.\nEn 1472 Lope S\u00e1nchez de Moscoso (proclamado uns anos antes primeiro conde de Altamira e quen xa mandara constru\u00edr as torres de Mens para defender os seus territorios na Costa da Morte) tomou de novo o castelo para a s\u00faa familia at\u00e9 que esta abandonou Galiza.\nIdade Moderna. A xurisdici\u00f3n do Castelo de Vimianzo.\nDesde finais da Idade Media e at\u00e9 o s\u00e9culo XIX xestionouse desde o castelo dos Moscoso de Altamira a xurisdici\u00f3n de Vimianzo (concellos de Vimianzo, Zas, Camari\u00f1as, Laxe, Cabana e parte de Mux\u00eda), que dominaba a maior parte da vella Somnaria ou Sonaria medieval (do Pico de Meda\u00a0ao cabo Vil\u00e1n e a r\u00eda de Camari\u00f1as; do \u00faltimo tramo do r\u00edo Anll\u00f3ns e da\u00a0R\u00eda de Corme e Laxe ao tramo medio do r\u00edo Xallas), concentrando na s\u00faa contorna\u00a0unha gran parte da nobreza da zona.\nOs condes de Altamira deixaron de residir en Galiza -para facelo na Corte- desde comezos do s\u00e9culo XVI, e as\u00ed tiveron en Vimianzo os seus apoderados ou meiri\u00f1os. Por\u00e9n, os se\u00f1ores v\u00edronse forzados a volver en determinadas ocasi\u00f3ns para organizar partidas populares obrigadas a defender (ante o desamparo do Estado) a Costa da Morte dos frecuentes ataques corsarios ou de nav\u00edos de guerra das armadas inglesa, francesa ou neerlandesa, con graves consecuencias para as igrexas das parroquias costeiras. Non ser\u00eda at\u00e9 a segunda metade do s\u00e9culo XVIII, cando o Goberno espa\u00f1ol considerou por fin a necesidade de dotar a comarca dunha infraestrutura de defensa axeitada. As\u00ed, os enxe\u00f1eiros militares\u00a0da corte dos Borb\u00f3ns, seguindo instruci\u00f3ns do Marqu\u00e9s de la Ensenada, iniciaron a construci\u00f3n entre 1740 e 1767 de varias bater\u00edas de defensa das pequenas vilas da Costa da Morte.\n\u00c9poca Contempor\u00e1nea.\nS\u00e9culo XIX.\nA ocupaci\u00f3n francesa f\u00edxose sentir en Vimianzo, en 1809, cando as tropas napole\u00f3nicas prenderon lume \u00e1 igrexa de Ba\u00ed\u00f1as. Posteriormente, coa extinci\u00f3n do Antigo R\u00e9xime desapareceu tam\u00e9n a provincia de Santiago de Compostela -\u00e1 cal pertenc\u00eda Vimianzo- pasando daquela a se integrar na actual provincia da Coru\u00f1a, formada en 1833. O concello de Vimianzo creouse en 1836.\nNo econ\u00f3mico esta \u00e9poca caracterizouse pola conquista da terra por parte dos labregos. Imperaba o r\u00e9xime foral, polo que o propietario da terra (normalmente o clero ou a alta nobreza) lle ced\u00eda a outro o dominio \u00fatil reserv\u00e1ndose, ademais doutros dereitos, a percepci\u00f3n dunha renda anual. A s\u00faa duraci\u00f3n era a vida de tres reis e 29 anos, o que supo\u00f1\u00eda duns 50 a 75 anos de vixencia. Entre os aforados e os propietarios estaba a fidalgu\u00eda, aliada dos campesi\u00f1os no momento en que o clero quixo substitu\u00edr os foros por contratos de arrendamento, provocando unha resoluci\u00f3n de Carlos III en 1763 que imped\u00eda aos xulgados aceptaren causas de despoxo por voces fenecidas, convertendo deste xeito os foros en perpetuos.\nEn 1873, unha lei promulgada durante a Primeira Rep\u00fablica Espa\u00f1ola, permitiu aos labregos a redenci\u00f3n do foro mediante o pago dun canon, mais esta foi abolida ap\u00f3s a ca\u00edda deste r\u00e9xime. Por\u00e9n, grazas \u00e1 intensa emigraci\u00f3n cara a Am\u00e9rica desde mediados do s\u00e9culo XIX, foron chegando a Vimianzo os cartos precisos para redimir estes foros. Proliferou o minifundismo, do que xa se ten referencia desde o XVIII, e a econom\u00eda agraria de subsistencia.\nS\u00e9culo XX.\nEn 1907 o Consello de Ministros de Espa\u00f1a aprobou un proxecto para unir Coru\u00f1a, Carballo e Corcubi\u00f3n mediante un cami\u00f1o de ferro que haber\u00eda de atravesar -entre outros- o concello de Vimianzo, propiciando as\u00ed a chegada do tren \u00e1 vila. Por\u00e9n, a pesar de ter este proxecto unha dotaci\u00f3n econ\u00f3mica non se chegou materializar.\nPor outra banda, o movemento agrarista fixou na supresi\u00f3n dos foros o seu principal obxectivo na comarca, feito que se conseguir\u00eda durante a ditadura de Primo de Rivera. Logo, a guerra civil espa\u00f1ola coa represi\u00f3n dos falanxistas provocou a fuxida de moitos veci\u00f1os, entre eles o alcalde republicano, sendo outros -como o secretario municipal- encarcerados e/ou fusilados.\nDurante a primeira metade do s\u00e9culo XX continuar\u00eda tam\u00e9n a emigraci\u00f3n cara a Am\u00e9rica, mais a partir da d\u00e9cada de 1970 esta desviouse cara a Europa, principalmente a Su\u00edza. No eido produtivo c\u00f3mpre igualmente salientar o impulso dado neste concello \u00e1 concentraci\u00f3n parcelaria; tendo lugar en 1958, na parroquia de Salto, a segunda levada a cabo en Galiza.\nManuel Antelo Varela ser\u00eda durante moitos anos o alcalde do r\u00e9xime franquista, deixando como herdanza a creaci\u00f3n Soneira Sociedade Deportiva, co seu campo de f\u00fatbol municipal tam\u00e9n; as\u00ed como unha nova Casa do Concello en propiedade, xa que at\u00e9 ent\u00f3n as dependencias municipais estaban en r\u00e9xime de arrendamento.\nS\u00e9culo XXI.\nEn 2011 rematou definitivamente o per\u00edodo de estabilidade pol\u00edtica municipal, iniciado na d\u00e9cada de 1980 polos sucesivos equipos de goberno que liderou Alejandro Rodr\u00edguez Lema: a expulsi\u00f3n do propio Rodr\u00edguez Lema do PSdeG-PSOE, ao que seguiron moitos dos membros da s\u00faa corporaci\u00f3n, propiciou a vitoria e acceso \u00e1 alcald\u00eda de Manuel Antelo Pazos, candidato do Bloque Nacionalista Galego. Por\u00e9n, o goberno de Manuel Antelo sustent\u00e1base no feble apoio dun anovado grupo socialista que acabou outra vez fraccionado, o que desembocou nunha moci\u00f3n de censura, desbotada finalmente por irregularidades na s\u00faa tramitaci\u00f3n. Nas elecci\u00f3ns municipais de 2015 Antelo sa\u00edu reelixido con maior\u00eda absoluta, mais con todo, o grupo local do BNG tampouco era alleo \u00e1s divisi\u00f3ns xurdidas no partido a nivel nacional e as\u00ed todo o grupo de goberno nacionalista acabou por abandonar a fronte en abril de 2016.\nEconom\u00eda.\nSector Primario.\nA actividade pesqueira non \u00e9 apreci\u00e1bel neste municipio. Gozan de importancia os terreos forestais e os dedicados a pasto. En 2011 exist\u00edan 744 explotaci\u00f3ns de vac\u00fan, 177 de ovino, 2 granxas de porcino, 3 piscifactor\u00edas, unha granxa de\u00a0polos e outra de avestruces.\nO terreo forestal, que ocupa uns dous terzos do territorio, produce principalmente madeira de eucalipto e pi\u00f1eiro, sendo a explicaci\u00f3n do asentamento de 7 serradoiros, os m\u00e1is deles concentrados no lugar de Pasarela.\nEn canto \u00e1 minar\u00eda, \u00e9 de salientar a explotaci\u00f3n de caol\u00edn en\u00a0Castrelo, exercida pola empresa CAVISA.\nSector Secundario.\nA produci\u00f3n de enerx\u00eda el\u00e9ctrica conc\u00e9ntrase nas augas do r\u00edo Grande (centrais do Foxo, Gaioso e Caranto\u00f1a). Hai instalada, asemade, unha central de enerx\u00eda termoel\u00e9ctrica e un parque de xeradores e\u00f3licos inaugurado en 2002, xunto con dous xeradores de titularidade municipal.\nOutro subsector a\u00ednda destac\u00e1bel \u00e9 o da industria t\u00e9xtil, que malia sufrir un not\u00e1bel descenso nos \u00faltimos anos (de 18 talleres en 2003 pasouse aos 8 actuais) segue a proporcionar un importante n\u00famero de empregos. Tam\u00e9n existe unha f\u00e1brica de artigos de pel dedicada \u00e1 exportaci\u00f3n.\nA artesan\u00eda do encaixe est\u00e1 fortemente arraigada no municipio, calcul\u00e1ndose que unhas 500 mulleres dedicadas a tempo completo ou parcial a esta actividade. Por\u00e9n, non xera o suficiente valor engadido como para sacala da econom\u00eda somerxida. \u00c9 importante o papel que desenvolven unha comercializadora e o asociacionismo apoiado na Mostra de Artesan\u00eda do Castelo de Vimianzo.\nEn setembro de 2008 quedaron rematadas as obras do parque empresarial de Vimianzo, instalado moi pr\u00f3ximo ao n\u00facleo urbano principal, ao norte do mesmo e con acceso desde a AC-552, por\u00e9n a implantaci\u00f3n de empresas no mesmo ten sido m\u00ednima at\u00e9 o de agora.\nSector Terciario.\nO sector servizos concentra a s\u00faa oferta na capital municipal, existindo un foco secundario como \u00e9 o n\u00facleo de Ba\u00ed\u00f1as, que conta con d\u00faas oficinas bancarias, dous supermercados, tanatorio e varios comercios retallistas e locais de hostalar\u00eda. No lugar da Piroga tam\u00e9n se poden atopar alg\u00fans establecementos comerciais e de lecer as\u00ed como supermercados, al\u00e9n da s\u00faa popular feira, ficando as s\u00faas demandas servidas pola proximidade da vila de Baio, que conta cunha actividade relevante dentro da comarca neste sector.\nInfraestruturas.\nVimianzo non conta con ningunha estrada dependente dos entes estatais polo que as principais v\u00edas de comunicaci\u00f3n son competencia da Xunta de Galicia.\nRede primaria b\u00e1sica.\nAutoestradas.\nO 29 de xullo de 2016 quedou inaugurada a prolongaci\u00f3n da AG-55 que une a cidade da Coru\u00f1a con Baio. Esta autoestrada remata como V\u00eda de Alta Capacidade xa no termo municipal vimianc\u00e9s, no chamado enlace de Santa Irena, a poucos metros da vila zaense. O mesmo d\u00eda da inauguraci\u00f3n o presidente da Xunta, Alberto N\u00fa\u00f1ez Feij\u00f3o, anunciou a contrataci\u00f3n do proxecto construtivo que permitir\u00e1 prolongar a autoestrada at\u00e9 a capital municipal de Vimianzo. En realidade tr\u00e1tase de retomar o proxecto inicial, xa comezado e avanzado de que a AG-55 chegase at\u00e9 o cruzamento de Berdoias e de a\u00ed continuara como V\u00eda de Alta Capacidade at\u00e9 Cee, O Sardi\u00f1eiro e o porto de Brens.\nEstradas.\nA principal v\u00eda do concello \u00e9 a estrada AC-552, que une a cidade da Coru\u00f1a con Cee e atravesa os n\u00facleos da Piroga, Vimianzo e Berdoias. Dela parten as m\u00e1is das estradas secundarias que serven o concello con outras capitais municipais.\nEquipamentos.\nVimianzo conta na s\u00faa capital municipal cun posto da Garda Civil, Casa da Cultura (inaugurada en 2007 e posta en marcha en 2008, con auditorio e biblioteca), residencia de anci\u00e1ns privada con concerto de prazas coa Xunta, centro de atenci\u00f3n primaria, pol\u00edgono industrial (onde est\u00e1 prevista a implantaci\u00f3n dun \"punto limpo\" de recollida de lixo), campo municipal de f\u00fatbol (anovado e reinaugurado en 2007). Tam\u00e9n se constru\u00edu un centro sociocultural en Ba\u00ed\u00f1as, sen apenas uso.\nPatrimonio hist\u00f3rico e art\u00edstico.\nRestos e sitios arqueol\u00f3xicos romanos e prerromanos.\nAntas, dolmens e m\u00e1moas.\nVimianzo conta cunha grande abundancia de restos megal\u00edticos entre os que c\u00f3mpre destacar os catalogados como BIC: dolmens de Pedra Cuberta e Pedra Moura de Monte Carneo en Treos, a Casota de Fre\u00e1ns de Berdoias, Pedra da Lebre (tam\u00e9n co\u00f1ecido como Anta de Serramo) e a Pedra da Arca m\u00e1is a Arca da Piosa en Ba\u00ed\u00f1as, compartidas cos concellos de Dumbr\u00eda e Zas respectivamente. Todos estes monumentos forman parte do Parque Arqueol\u00f3xico do Megalitismo da Costa da Morte, que tam\u00e9n incl\u00fae neste concello a Arca do Rab\u00f3s, a Mina de Recesindes e a Arqui\u00f1a de Vilaseco.\nA un escaso quil\u00f3metro do principal n\u00facleo urbano est\u00e1 a Anta de Prado Garrido, en moi mal estado de conservaci\u00f3n.\nNo lugar da Casa do Prado, na parroquia de San Vicente de Vimianzo, esta a M\u00e1moa da Mina de Fol\u00edas, que forma parte dunha necr\u00f3pole de tres t\u00famulos. D\u00faas delas (esta e outra escavada, na que se ve a anta) est\u00e1n na mesma leira e a outra, cruzando a pista. Est\u00e1n situadas entre os 200 e 205 metros de altitude. Presenta cono de violaci\u00f3n e nel p\u00f3dense apreciar restos dolm\u00e9nicos. Non houbo ningunha actuaci\u00f3n arqueol\u00f3xica nela. A necr\u00f3pole megal\u00edtica tam\u00e9n \u00e9 co\u00f1ecida como \u00abm\u00e1moas de Mourelo\u00bb.\nOutro xacemento semellante a destacar \u00e9 a Necr\u00f3pole dos Rab\u00f3s en Ba\u00ed\u00f1as. Tr\u00e1tase dun extenso n\u00famero de campos de m\u00e1moas repartidas pola parroquia, como a Necr\u00f3pole do Chan do Cabral, Bra\u00f1as do Porco ou as da G\u00e1ndara (preto do encoro da Fervenza). Nesta do Rab\u00f3s existen d\u00faas m\u00e1moas divididas por unha pista. Sit\u00faanse entre os 305 e os 310 metros de altitude. A m\u00e1moa n\u00famero 2 fai divisi\u00f3n entre d\u00faas leiras, pasando o valado de separaci\u00f3n por riba. Presenta cono de violaci\u00f3n e non se aprecian a simple vista restos dolm\u00e9nicos. Non as\u00ed a m\u00e1moa veci\u00f1a, que acolle a Arca do Rab\u00f3s.\nEn Caranto\u00f1a, ademais da Mina de Recesindes, at\u00f3pase a Mina de Aquela Banda, probablemente un deses poucos exemplos de cista megal\u00edtica co\u00f1ecidos en Galiza. Non existen estudos sobre o xacemento, mais pola tipolox\u00eda p\u00f3dese encadrar no tipo de construci\u00f3ns funerarias do II milenio a.C. A s\u00faa c\u00e1mara ten forma rectangular, de pequenas dimensi\u00f3ns. Conserva tres laxes gran\u00edticas verticais, unha delas deitada cara ao interior. Ao parecer a tampa a\u00ednda se pode ver nos arredores. O enterramento conserva bastante ben o t\u00famulo, unha m\u00e1moa profanada no seu centro, grazas ao cal podemos ver a estrutura megal\u00edtica.\nEn serio perigo de desaparici\u00f3n enc\u00f3ntrase a Arca ou m\u00e1moa de Caxadas 1, tam\u00e9n co\u00f1ecida como Arca de Ogas. Este dolmen forma parte dunha necr\u00f3pole megal\u00edtica de catro m\u00e1moas. O t\u00famulo da Arca de Caxadas 1 foi profanado e lev\u00e1ronse moitas das s\u00faas pedras. Presenta c\u00e1mara poligonal e corredor. A necr\u00f3pole ten seis pezas visibles, tres da c\u00e1mara e outras tres do corredor. Est\u00e1 catalogada e inventariada desde 1992 e se localiza a car\u00f3n do Cami\u00f1o da Brea, que une Ogas e Vilaseco, onde se atopa a Arqui\u00f1a de Vilaseco.\nEn agosto de 2016 f\u00edxose p\u00fablico o achado dun novo dolmen sen inventariar en Cambeda, entre Caxadas e Sanf\u00edns.\nPetr\u00f3glifos.\nNa parroquia de Berdoias descubr\u00edronse varios petr\u00f3glifos:\nNa parroquia de Tines atopouse nos anos 50 a Estela de Vitorinus (Museo Arqueol\u00f3xico da Coru\u00f1a) e distintos restos de enterramentos romano-suevos.\nCastros.\nNo lugar de Ogas, moi preto da capital municipal e ao p\u00e9 da AC-552, p\u00f3dese visitar o Castro das Barreiras e na parroquia de Castrelo, no lugar da Lavandeira, at\u00f3pase o Castro do Sino. En Cereixo, o Castro do Croado domina a paisaxe da parroquia. Na mesma parroquia de San Vicente de Vimianzo at\u00f3panse o Castro da Pena, desde o que se pode albiscar o oc\u00e9ano Atl\u00e1ntico e o Castro de Sansobre ou Trasouteiro, en Sansobre.\nNo lugar do Castro de Salto a\u00ednda son conscientes do lugar que habitan. As casas que hai na actualidade baixan polas ladeiras do outeiro onde se situaba a aldea vella, da Idade de Ferro. Situado a 215 metros de altitude, este castro domina o fondo do extenso Val de Salto que se estende at\u00e9 o r\u00edo Grande. A\u00ednda que est\u00e1 sen escavar e sen limpar, apr\u00e9cianse perfectamente as s\u00faas defensas. A muralla principal aproveita a orograf\u00eda do outeiro. Un cami\u00f1o bordea a fortaleza polo antigo foxo no seu lado oeste. A pendente m\u00e1is pronunciada vai cara ao leste e a menos cara ao sur. A\u00ednda se conserva a posible entrada. Non houbo ningunha escavaci\u00f3n nin achados arqueol\u00f3xicos neste castro.\nA parroquia de Calo tam\u00e9n conta cun castro que d\u00e1 nome ao lugar: Castrobux\u00e1n. \u00c9rguese a 120 metros de altitude sobre un outeiro que domina o r\u00edo Grande. A forte pendente desde o r\u00edo pola s\u00faa parte oeste fai moi dif\u00edcil o acceso e a muralla que o rodea \u00e9 ben apreci\u00e1bel. At\u00f3pase cheo de maleza e eucaliptos, co conseguinte perigo de conservaci\u00f3n e non se realizaron escavaci\u00f3ns arqueol\u00f3xicas nel.\nArquitectura relixiosa.\nIgrexas parroquiais.\nIgrexas parroquiais de San Cristovo de Carn\u00e9s, San Marti\u00f1o de Caranto\u00f1a, San Marti\u00f1o de Castrelo, San Miguel de Treos, San Pedro de Berdoias, San Sebasti\u00e1n de Bamiro, San Vicenzo de Vimianzo, San Xo\u00e1n de Cambeda, San Xo\u00e1n Ap\u00f3stolo de Calo, Santa Baia de Tines, Santa Mar\u00eda de Salto, Santiago de Cereixo, Santo Amedio de Bamiro e Santo Anto\u00ed\u00f1o de Ba\u00ed\u00f1as.\nCapelas, ermidas e santuarios.\nNo lugar da Lagoa est\u00e1 a capela da Nosa Se\u00f1ora da Peregrina, de orixe desco\u00f1ecida, formada por muros de canter\u00eda que conforman unha pequena nave cadrada de seis metros de lado con cuberta de madeira e tella do pa\u00eds. Ten a capela maior na cabeceira que a separa da nave por un arco de medio punto, m\u00e1is estreita, de planta rectangular, de catro metros de longo por cinco de largo, toda ela pavimentada con boas lousas de pedra e os muros coa pedra \u00e1 vista e encintada. Ten un van de luz rectangular no presbiterio do muro lateral dereito e a entrada pola s\u00faa fachada sen decoraci\u00f3n algunha. Unha pequena e sinxela espadana dun oco en arco de medio punto onde \u00eda a camp\u00e1 e que est\u00e1 coroada por unha cruz de pedra. Da \u00e9poca baixomedieval \u00e9 a ermida de Santa Cristi\u00f1a da parroquia de Berdoias, tras da cal se atopa o \u00fanico curro que se conserva da vella xurisdici\u00f3n de Vimianzo.\n\u00c1 beira das augas do r\u00edo Grande sit\u00faase ermida de Santa Helena, de cami\u00f1o a Se\u00f1or\u00e1ns. O lugar da s\u00faa construci\u00f3n non \u00e9 casual: est\u00e1 situado nun lugar de mala pasaxe que xunta tres elementos de perigo: unha encrucillada de cami\u00f1os, unha ponte e un r\u00edo perigoso nas \u00e9pocas de enchenta. De feito, en 1987 o Grande tirou coa vella ponte de pedra e t\u00edvose que constru\u00edr unha nova de formig\u00f3n. Tr\u00e1tase dun templo bastante sinxelo, dunha soa nave con presbiterio rectangular. C\u00f3brese a d\u00faas augas cun \u00fanico tellado e sobre cada trabe cumieira hai unha cruz de pedra. Os muros son de cachoter\u00eda irregular de granito, ag\u00e1s a fachada que \u00e9 de canter\u00eda. Na parte central da fachada orientada ao oeste \u00e1brese a porta do templo, rematada nun arco de medio punto moi rebaixado. Non se sabe cando foi a s\u00faa construci\u00f3n, pero polas s\u00faas caracter\u00edsticas e semellanzas con outras da parroquia, est\u00edmase que foi levantada no s\u00e9culo XVIII. A primeira referencia documental atop\u00e1mola no 1741 nunha visita pastoral. Hoxe s\u00f3 se realizan misas no seu interior o d\u00eda da patroa e nin sequera est\u00e1 dentro a s\u00faa imaxe.\nO santuario da Nosa Se\u00f1ora de Montetor\u00e1n, en Bamiro, \u00e9 un bo exemplo dos tantos que hai por toda Galiza no alto do cume dun monte ou dun outeiro. Por seren considerados un lugar sat\u00e1nico e maldito, normalmente se sacralizaron coa construci\u00f3n dunha pequena ermida. Esta data do s\u00e9culo XVIII, coas caracter\u00edsticas propias deste estilo: un presbiterio cuadrangular, con teito cara ao centro e unha pequena nave rectangular de menor altura c\u00f3 presbiterio. Esta \u00faltima \u00e9 a parte m\u00e1is antiga da capela, datable na primeira metade do XVIII. Vai cuberta por unha sinxela b\u00f3veda de cruzar\u00eda nervada, sobre mensuli\u00f1as. A nave vai cuberta cunha b\u00f3veda de can\u00f3n, reforzada por dous arcos faix\u00f3ns volteados sobre m\u00e9nsulas. A capela maior comun\u00edcase coa nave a trav\u00e9s dun arco triunfal de medio punto volteado sobre pilastras apegadas. No exterior, o presbiterio c\u00f3brese cun tellado a catro augas e a nave a d\u00faas vertentes (a do lado sur al\u00f3ngase para cubrir o p\u00f3rtico lateral dese lado). As paredes est\u00e1n formadas de bloques gran\u00edticos de corte moi irregular. As xuntas encint\u00e1ronse e cale\u00e1ronse. A fachada \u00e9 de canter\u00eda con pezas de corte irregular pero dispostas simetricamente ao redor dun eixe central vertical imaxinario. Neste eixe superp\u00f3\u00f1ense a porta de entrada, un fornelo rematada en medio punto que acolle unha imaxe da Piedade sobre unha vieira, e a espadana, dun s\u00f3 corpo de dous mach\u00f3ns onde se sit\u00faa unha camp\u00e1 protexida por unha reixa de ferro. O lugar presuntamente m\u00e1xico onde se encrava esta ermida, rodeada por unha carballeira e por grandes laxes gran\u00edticas, fai que sexa un lugar de peregrinaci\u00f3n e rituais de cura de doenzas. A poucos metros ergueuse no s\u00e9culo XIX o oratorio de Montetor\u00e1n, para poder celebrar a misa os d\u00edas de feira na Piroga.\nNa parroquia de Salto, no cumio do Monte de San Bartolomeu (407 metros), \u00e9rguese a pequena ermida de San Bartolomeu dedicada ao santo. A capelan\u00eda da mesma foi fundada por dous labregos en 1681. Desde o alto do monte alb\u00edscase o Val de Vimianzo, o Val de Salto e de toda a zona central da Terra de Soneira. As teor\u00edas sobre o motivo da s\u00faa construci\u00f3n son varias:\nMoito m\u00e1is moderna \u00e9 a ermida de Sanf\u00edns de Cambeda. A f\u00e1brica actual deste santuario data de 1931, cando o crego-canteiro Saturnino Guinarte decide derrubar a obra anterior (datada no s\u00e9culo XVII) e erguer un novo predio, moi sinxelo, de canter\u00eda con espadana. A s\u00faa xustificaci\u00f3n: o anterior presbiterio de b\u00f3veda de canter\u00eda era moi baixo \"e un afogaba al\u00ed\". Malia isto, a orixe desta ermida \u00e9 bastante remota. O documento m\u00e1is antigo cons\u00e9rvase do 1607, cando a visita o cardeal J.del Hoyo. En anos posteriores a ermida foi completamente abandonada, servindo incluso de abrigo para o gando. No seu interior garda unha imaxe de San Fins de estilo manierista de finais do XVI, da \u00e9poca da fundaci\u00f3n da capela. A car\u00f3n da cabeza da capela at\u00f3pase a curiosidade do lugar: Un carballo centenario e milagreiro de ampla copa e longas p\u00f3las. A cultura popular atrib\u00faelle poderes curativos, sobre todo para os rapaces. A cerimonia consiste en dar unhas voltas co ofrecido \u00f3 redor do carballo. Logo, esg\u00e1zase unha p\u00f3la e a persoa enferma debe pasar por debaixo dela. Esta p\u00f3la m\u00e9tese en barro envolto nun trapo. Se prende, o doente sanda; se non prende, mala sorte. Posiblemente esta sexa a orixe deste santuario, constru\u00eddo nun lugar deshabitado nun comezo, e vinculado ao culto dendol\u00e1trico ou culto as \u00e1rbores.\nTam\u00e9n en Cambeda se localiza a ermida de Santa Mari\u00f1a de Paiz\u00e1s, fundada nos primeiros anos do s\u00e9culo XVII polos labregos afidalgados Alonso de Casti\u00f1eira e Mari\u00f1a de Gondomil, donos da casa de Casti\u00f1eira, unha aldea a pouca distancia de Paiz\u00e1s. Tr\u00e1tase, pois, dunha capela de pazo fundada por fidalgos con pretensi\u00f3ns. Malia isto, o seu aspecto actual difire moito do orixinal. De novo o cura-canteiro Saturnino Guinarte fixo en 1932 unha serie de reformas que transformaron a planta da capela case por completo, seica por ser moi pequena e ameazar ru\u00edna. Por iso se lle deu m\u00e1is alto, constru\u00eduselle unha nova sancrist\u00eda e unha nova dependencia, a meridional, para prestar acubillo \u00f3s romeiros \u00f3s que lles daba medo \u00f3s estoupidos dos foguetes cos que era costume festexar a Santa Mari\u00f1a no d\u00eda da s\u00faa romaxe. Da \u00e9poca fundacional s\u00f3 se conserva ben a vella espadana e m\u00e1is o seu patrimonio m\u00f3bel no interior: un rudo retablo barroco de pedra do s\u00e9culo XVIII con imaxes tam\u00e9n de pedra. O lugar no que est\u00e1 emprazada, o chamado Campo de Paiz\u00e1s, tam\u00e9n conta cunha interesante historia. O 12 de abril de 1809 estableceuse al\u00ed un cuartel xeral por orde do comandante das forzas comarcais opostas \u00f3s franceses, o cura Pedro Lapido, p\u00e1rroco de Morquinti\u00e1n. Finalmente ser\u00e1 derrotado \u00f3 d\u00eda seguinte na batalla de Ponte Olveira, en Dumbr\u00eda. Tam\u00e9n c\u00f3mpre destacar o monumental cruceiro do s\u00e9culo XVII situado na s\u00faa parte frontal, con seis chanzos octogonais.\nCruceiros.\nNa parroquia de Bamiro p\u00f3dese atopar o Cruceiro de Cheis ou Cruceiro dos Santos, un dos cruceiros m\u00e1is antigos de Galiza. P\u00f3dese datar a finais do s\u00e9culo XV ou comezos do XVI. At\u00f3pase nunha encrucillada, no antigo cami\u00f1o que \u00eda de Ponte Olveira a Baio, e que a\u00ednda se conserva por treitos (desde aqu\u00ed, at\u00e9 a aldea de Pazos p\u00f3dese percorrer este cami\u00f1o real). Non se pode saber con exactitude cando se fixo o cruceiro (hai quen di que no s\u00e9c. XIV). O varal \u00e9 posterior e colocouno al\u00ed D. Juan de Pazos a fins do s.XVII. O nome de Cruceiro dos Santos venlle pola cantidade de figuras que hai na cruz, algo moi raro nos cruceiros soneir\u00e1ns, que adoitan ser bastante sinxelos:\nA poucos quil\u00f3metros at\u00f3pase o cruceiro de Treos (s\u00e9culos XVI - XVIII). Cruceiro de tipo crucifixo con plataforma e pedestal cuadrangular rematado con chafr\u00e1ns e varal octogonal, comezando en cadrado. O capitel \u00e9 troncopiramidal invertido con astr\u00e1galo circular e liso, \u00e1baco de lados rectos. A cruz, cuadrangular, pos\u00fae brazos achafranados e remates florenzados con bot\u00f3n central. Polo anverso da cruz est\u00e1 o Cristo crucificado con tres cravos e mans pechadas. Inclina un pouco a cabeza cara \u00e1 dereita con coroa de espi\u00f1as e un cartel coas siglas INRI. Ten a San Francisco en posici\u00f3n Orante e a Virxe pregando aos p\u00e9s. Polo reverso est\u00e1 a Virxe en actitude orante e os dedos das mans entrelazadas, cuns anxos coro\u00e1ndoa. O cruceiro \u00e9 todo de granito, moi erosionado polo tempo.\nEn Cambeda at\u00f3pase o Cruceiro de Paiz\u00e1s, un monumental cruceiro situado fronte a ermida de Santa Mari\u00f1a de Paiz\u00e1s. Ergueito sobre seis chanzos octogonais sit\u00faase a base cuadrangular do cruceiro, cunha caveira en cada esquina como s\u00edmbolo do pecado e da morte e con tibias e salam\u00e1ntigas. Sobre esta \u00e9rguese un piar con inscrici\u00f3ns nos que apenas se le o nome do fundador \u201cARCEDIANO\u201d e \u201cDE TRASTAMARA\u201d e o fuste ou varal decorado \u00f3 xeito das espi\u00f1as dun peixe. O capitel, decorado e con varios anxos, soporta a cruz con puntas arredondadas. Nela repres\u00e9ntase a virxe en actitude de orar por unha cara e pola outra est\u00e1 Xesucristo crucificado con tres cravos e a cabeza cara a adiante. Este cruceiro mandouno constru\u00edr Don Sancho de Lema, arcediago de Trast\u00e1mara no s\u00e9culo XVII.\nObras hidr\u00e1ulicas e pontes.\nAceas e mu\u00ed\u00f1os.\nEn Mosquet\u00edn (Salto), moi preto de Baio, hai un conxunto co\u00f1ecido como os Bat\u00e1ns de Mosquet\u00edn. Est\u00e1 formado por sete mu\u00ed\u00f1os e tres bat\u00e1ns recollidos en dous predios de planta rectangular situados entre o r\u00edo Grande e as canles, dispostos paralelamente a ambos. O predio m\u00e1is afastado do r\u00edo, consta de tres estancias que albergan os bat\u00e1ns, os \u201cMu\u00ed\u00f1os de Arriba\u201d e o \u201cMu\u00ed\u00f1o do Rel\u00f3n\u201d. O segundo, o dos \u201cMu\u00ed\u00f1os Albeiros\u201d, tam\u00e9n se divide en tres estancias, que neste caso s\u00f3 acubillan mu\u00ed\u00f1os. Os bat\u00e1ns eran empregados para mazar o li\u00f1o e a la, mentres os mu\u00ed\u00f1os son todos eles de tipo fari\u00f1eiro do modelo m\u00e1is cl\u00e1sico e frecuente en Galiza. Dende a finais do ano 1997, o conxunto veu sufrindo todo un proceso de rehabilitaci\u00f3n. Todas as intervenci\u00f3ns levadas a cabo as\u00ed como as que se te\u00f1en previstas est\u00e1n encami\u00f1adas \u00e1 musealizaci\u00f3n dos bat\u00e1ns, cunha \u00e1rea de lecer no seu contorno.\nEn Cereixo at\u00f3pase o mu\u00ed\u00f1o de mareas das Torres ou das Arceas, entre o pequeno r\u00edo de Cereixo e o r\u00edo Grande do Porto, a pouco da desembocadura deste na r\u00eda de Camari\u00f1as. Tivo a s\u00faa orixe nun foro outorgado en 1647 polo se\u00f1or das Torres de Cereixo, Juan Taboada, aos irm\u00e1ns Espasante, para que puidesen constru\u00edr no lugar dous ou tres mu\u00ed\u00f1os polo tempo de vida de \u201ctres se\u00f1ores reyes de Espa\u00f1a\u201d. Por ese foro, ter\u00edan de renda seis ferrados de trigo e d\u00faas gali\u00f1as cada ano. A s\u00faa planta \u00e9 rectangular, con cuberta a d\u00faas augas na que se abren tres elementos abufardados. A entrada real\u00edzase polos lados curtos do volume, que queda unido \u00e1 terra por d\u00faas pasarelas. O mu\u00ed\u00f1o orixinal sufriu moitos cambios, antigamente s\u00f3 ti\u00f1a un andar, hoxe hai dous. Incluso foi adaptado para vivenda. Na cal primeiramente estaban os veci\u00f1os que traballaban no mu\u00ed\u00f1o e ultimamente rematou sendo mercado polo famoso core\u00f3grafo galego Rei de Viana.\nO Concello rehabilitou en 2014 o mu\u00ed\u00f1o da Agra. Tr\u00e1tase dun mu\u00ed\u00f1o hidr\u00e1ulico que utiliza as augas do r\u00edo que atravesa a capital municipal. Non se co\u00f1ece a data exacta da s\u00faa construci\u00f3n, mais xa aparece referenciado no Catastro do Marqu\u00e9s da Ensenada do ano 1752:\nO predio \u00e9 de cachoter\u00eda de granito presentando cuberta a d\u00faas augas, cun dos lados moi pouco pronunciado. Unha canle de pedra env\u00eda a auga cara ao mu\u00ed\u00f1o facendo xirar os dous rodicios. Na fachada presenta dous estreitos vans que dan luz ao interior e d\u00faas aberturas por onde sae a auga. At\u00f3pase no centro urbano e ao seu arredor creouse unha \u00e1rea de lecer.\nNon moi lonxe, no lugar da G\u00e1ndara, o Concello rehabilitou tam\u00e9n outro mu\u00ed\u00f1o m\u00e1is pequeno c\u00f3 anteriormente citado, que recolle as augas do Rego de Ogas. Est\u00e1 feito de cachoter\u00eda de granito e presenta cuberta a unha auga, cunha pequena baixada polo lado da canle. Ten un s\u00f3 rodicio, os sistemas de canalizaci\u00f3n ficaron perfectamente vis\u00edbeis. Sen rehabilitar quedaron o mu\u00ed\u00f1o das Pasantes, moi pr\u00f3ximo tam\u00e9n aos anteriores e o mu\u00ed\u00f1o do Castelo, aos p\u00e9s da ic\u00f3nica construci\u00f3n a\u00ednda que orixinariamente de distinta propiedade.\nNo lugar da Urroa a veci\u00f1anza restaurou en 2014 o Mu\u00ed\u00f1o do Sari\u00f1o, que traballaba coas augas do r\u00edo Pequeno ou Vimianzo, antes de que desemboque no r\u00edo Grande. Pertence aos veci\u00f1os de Urroa e Bribes que sempre fixeron quendas para poder moer a\u00ed o gran. Dentro a\u00ednda conserva todas as pezas en perfecto estado. Tr\u00e1tase pois dun perfecto exemplo do mu\u00ed\u00f1o tradicional, que se pode visitar sen problema.\nFontes.\nNa parroquia de Calo \u00e9rguese a fonte de Castrobux\u00e1n, de estilo barroco do s\u00e9culo XVIII. Consta dun panel pentagonal rematado nunha cruz p\u00e9trea resarceada e en dous acroterios a cada esquina. Na s\u00faa parte central presenta un fornelo rematado nun arco de medio punto que antes acoll\u00eda unha imaxe p\u00e9trea de Mar\u00eda, hoxe desaparecida. Nos seus dous lados decoran a fonte catro interesantes volutas en disposici\u00f3ns contrapostas.\nNa praza da igrexa de San Vicente, na vila de Vimianzo, at\u00f3pase unha fonte de 1889, feita de pezas de canter\u00eda con vasos e base octogonais. Do centro do vaso er\u00edxese un pedestal cuadrangular de varias secci\u00f3ns e molduras e rematado nun pin\u00e1culo cil\u00edndrico moi moldurado. M\u00e1is ou menos a metade da altura de dito pedestal saen dous canos que verten as s\u00faas augas no interior do vaso. Debaixo de cada cano hai d\u00faas barras de ferro que van dende o vaso ata o pedestal e que serven de apoio para os distintos recipientes de recoller a auga. Nunha das caras da fonte hai un cartel de bronce que di: \"Fonte da Praza / feita no ano 1889 / restaurada no ano 1994 / sendo Alcalde / D. Alejandro Rodr\u00edguez Lema\".\u00a0\nPontes.\nPonte de Torelo en Salto, unha obra de enxe\u00f1ar\u00eda civil decimon\u00f3nica que se levantou para salvar as augas do pequeno r\u00edo Castro. Nunha inscrici\u00f3n p\u00f3dese ler a data da s\u00faa construci\u00f3n: 1868 \u201creinando Isabel II\u201d. Est\u00e1 feita de bloques de canter\u00eda de granito. Por ela transcorre a AC-552, presenta tres arcos escarzanos suxeitos por dous peitor\u00eds alongados e rematados redondeados. Da mesma \u00e9poca e no mesmo lugar \u00e9 a pontella que salva as augas do r\u00edo Grande, ten 8 peitor\u00eds moi baixos que fan que se eleve moi pouco da superficie do r\u00edo. Polo seu lado leste os peitor\u00eds son redondos e no oeste rematan en forma rectangular.\u00a0\nPazos, fortalezas e casas se\u00f1oriais.\nO castelo de Vimianzo (ou Torres de Martelo) mostra un excelente estado de conservaci\u00f3n e pode ser visitado. A moi poucos metros at\u00f3pase o se\u00f1orial pazo de Trasariz, de titularidade privade a\u00ednda que en r\u00e9xime de arrendamento para vodas e eventos. O pazo de Trasouteiro, que se ergue no lugar hom\u00f3nimo, tam\u00e9n est\u00e1 na mesma parroquia e moi pr\u00f3ximo \u00e1 vila e a\u00ednda que o seu estado de conservaci\u00f3n \u00e9 peor c\u00f3 dos dous anteriores, conta cunha capela que \u00e9 empregada con relativa frecuencia pola veci\u00f1anza.\nOutra fortaleza defensiva, esta do s\u00e9culo XVI, que merece ser destacada son as Torres de Cereixo situadas ao car\u00f3n dunha igrexa rom\u00e1nica que pos\u00fae a primeira representaci\u00f3n da traslaci\u00f3n do corpo do ap\u00f3stolo Santiago o Maior. No mesmo lugar tam\u00e9n se pode atopar Vila Purificaci\u00f3n, unha Casa Grande de estilo barroco de finais do s\u00e9culo XVIII. A s\u00faa planta presenta forma de \u201cL\u201d, como o veci\u00f1o pazo das Torres. Ten dous andares e no seu alzado posterior destaca unha escaleira de pedra que comunica directamente co piso superior. Os bala\u00fastres, de estilo compostel\u00e1n, son de boa labra de pedra. Est\u00e1 feita de pedra en forma de perpia\u00f1os nos esquinais e nos vans, e de cachotes nos panos. Esta era a casa onde se cobraban os foros dos arredores. De a\u00ed que nos seus terreos exista un enorme cabazo (h\u00f3rreo) de dezanove pares de p\u00e9s, convert\u00e9ndoo no terceiro m\u00e1is grande de Galicia. Os seus lindes son o regato de Cereixo \u00f3 oeste e o r\u00edo do Porto ao norte. Tam\u00e9n conta cun pombal de planta circular, que se ve dende o paseo fluvial que pasa \u00f3 seu car\u00f3n, polo r\u00edo de Cereixo.\nNa parroquia de Berdoias at\u00f3pase a Casa de Alonso II, fundada en 1607 polo fidalgo Alonso II de Lema. A ese lugar decidira trasladar tam\u00e9n a igrexa parroquial sita anteriormente na Grixoa. Na lumieira da portada a\u00ednda se pode ver o ano da construci\u00f3n mailo seu nome. \u00c9 de planta rectangular con dous corpos diferenciados. Destaca o arco de entrada dunha das portas. Os muros est\u00e1n compostos na maior parte de bloques de cadeirado de granito e cachotar\u00eda noutros lenzos da parede. Ten cuberta a d\u00faas augas, e o tellado est\u00e1 practicamente derru\u00eddo.\nNa parroquia de Serramo fican os restos do Pazo das Torres do Comareiro, constru\u00eddo no s\u00e9culo XVI. Na actualidade non conserva o seu elemento m\u00e1is caracter\u00edstico: as s\u00faas torres. O abandono deixouno nunha completa ru\u00edna e as\u00ed hoxe \u00e9 un edificio de planta rectangular alongada dividido entre distintos propietarios que o reconstru\u00edron cadans\u00faa parte con distintos criterios.\nNa parroquia de Salto at\u00f3pase a Torre de Se\u00f1or\u00e1ns, unha casa fidalga da que xa exist\u00edan referencias a comezos do s\u00e9culo XVII. No lugar de Castromil, dentro da mesma parroquia, at\u00f3pase outro pazo ou casa grande de li\u00f1as austeras, xa da \u00e9poca moderna, co\u00f1ecido como pazo de Castromil, que conta tam\u00e9n cunha capela.\nOutras construci\u00f3ns.\nNa parroquia de Berdoias at\u00f3pase o curro de Santa Cristi\u00f1a, o \u00fanico curro que se conserva da vella xurisdici\u00f3n de Vimianzo. Este mailo de Camelle, xa desaparecido, eran os lugares onde os vasalos dos Condes de Altamira deb\u00edan levar o gando que pastaba nos montes. Consiste nun recinto ovalado fechado por un muro de cachoter\u00eda de pedra de granito con portas feitas con t\u00e1boas de madeira rudimentarias. No seu interior hai un h\u00f3rreo de sete pares de p\u00e9s m\u00e1is unha construci\u00f3n cunha eira.\nNa parroquia de Salto existe, no alto do Monte de San Bartolomeu, unha fortificaci\u00f3n a\u00ednda sen datar. Tr\u00e1tase dunha fortificaci\u00f3n que comprende unha \u00e1rea de catro hect\u00e1reas na zona superior deste monte de 400 metros de altura. Comprende d\u00faas li\u00f1as de murallas que tenden lenzos entre os numerosos batolitos do alto, especialmente naquelas zonas m\u00e1is desprotexidas. A li\u00f1a exterior ten un per\u00edmetro de 775 metros e, na zona sur, desenvolve un socalco que cont\u00e9n un manancial de auga co\u00f1ecido como \u201ca fonte do santo\u201d. A li\u00f1a interior \u00e9 un recinto tendente a cuadrangular con esquinas redondeadas.\nEn Cambeda \u00e9rguese o cabazo ou h\u00f3rreo da reitoral de Cambeda, inclu\u00eddo na lista da ducia dos m\u00e1is longos de Galicia. Ten 22,34 metros de lonxitude e 16 pares de p\u00e9s. Tipoloxicamente pode clasificarse como h\u00f3rreo tipo fisterr\u00e1n: de granito, con pezas de cantar\u00eda superpostas con espazos para permitir a ventilaci\u00f3n. A cuberta \u00e9 de tella a d\u00faas augas. Ten unha cruz nun dos pinches e para acceder a el ten d\u00faas portas laterais e unha frontal. O seu gran tama\u00f1o d\u00e9bese a que nel se gardaban os d\u00e9cimos, unha porcentaxe das colleitas dos campesi\u00f1os da parroquia que lle deb\u00edan pagar \u00e1 Igrexa.\nNa mesma parroquia o Cabazo de Basilio de Casti\u00f1eira (datado entre os s\u00e9culos XVI e XVIII), outro h\u00f3rreo de tipo fisterr\u00e1n situado na casa fidalga de Basilio en Casti\u00f1eira, mais conta coa particularidade que reside na vontade art\u00edstica coa que se constru\u00edu: presenta uns finos p\u00e9s esculpidos con molduras \u00f3 estilo de columnas cl\u00e1sicas; os remates do pinch\u00f3n e da cruz tam\u00e9n te\u00f1en formas decorativas especiais.\nNo Campo da Piroga celebr\u00e1base ata non hai moitos anos a feira m\u00e1is antiga da comarca da Terra de Soneira. Era co\u00f1ecida como a feira de Baio, a\u00ednda que nunca se celebrou nesa vila, ata a d\u00e9cada de 1990. O nome v\u00e9nlle en realidade pola proximidade que hai entre Baio e A Piroga (que pertencen a dous concellos distintos; Zas e Vimianzo) aos que s\u00f3 os separa unha ponte sobre as augas do r\u00edo Grande. A referencia documental m\u00e1is antiga sobre esta feira data do 1741, no arquivo parroquial de Santo Amedio de Bamiro. Ademais, tam\u00e9n aparece referenciada no Catastro de Ensenada de 1753. Contaba con d\u00faas celebraci\u00f3ns mensuais: a principal era o terceiro domingo de cada mes e a secundaria (o feir\u00f3n) era os primeiros martes. A m\u00e1is antiga \u00e9 a primeira, da que temos constancia no s\u00e9culo XVIII; a segunda vir\u00eda motivada polo \u00e9xito da outra e instaurar\u00edase no XIX. A feira de Baio foi durante moito tempo o gran motor econ\u00f3mico da comarca, nela comerci\u00e1base de todo o que se pod\u00eda: gando, sementes, froita, teas, louza\u2026 Ata oler\u00eda de Bu\u00f1o. Os feirantes distribu\u00edanse ao longo desta ladeira do Monte Tor\u00e1n en filas. Hab\u00eda postos fixos (cubertos de pedra e madeira) ou con tarimas m\u00f3biles, mais tam\u00e9n se colocaban ao longo do campo sen nada, cada un no seu oco. Hoxe o que podemos atopar no Campo da Feira da Piroga son os restos de varios cubertos de pedra onde se instalaban os vendedores. Deles s\u00f3 quedan uns cantos na parte central do campo e alg\u00fan m\u00e1is moderno de cemento espallado polo lugar. Os motivos polos que se abandonou o Campo da Feira da Piroga foron a especulaci\u00f3n urban\u00edstica propiciada polos gobernos locais, que deixaron que se constru\u00edran vivendas e outras construci\u00f3ns ilegais en terreos que s\u00f3 estaban destinados a uso feiral. Os feirantes foron abandonando o lugar e invadindo a estrada comarcal, interrompendo as\u00ed o tr\u00e1fico rodado.\nEn Carn\u00e9s p\u00f3dese atopar un dos recintos hist\u00f3ricos m\u00e1is singulares da comarca: a Cerca da Fagu\u00eda. Foi constru\u00edda especificamente para a festa gastron\u00f3mica da Fagu\u00eda de Carn\u00e9s en 1832, a petici\u00f3n da Confrar\u00eda de San Cristovo, para evitar que xente que non era confrade se aproveitase e participara na comida. Tr\u00e1tase dun recinto rectangular pechado por un alto muro que pos\u00fae dous espazos diferenciados: o lugar onde se celebra a Fagu\u00eda \u00e1 a casa de pedra de cachoter\u00eda onde se fai a comida. A xente come nuns muros de pedra a modo de mesa que fan case un rect\u00e1ngulo. \u00c9 un lugar de especial significaci\u00f3n relixiosa e simb\u00f3lica, remarcada esta polo ritual de virar a tella. Esta celebraci\u00f3n foi declarada Festa de Interese Tur\u00edstico no 2010.\nNo casco urbano da capital municipal existe a\u00ednda a vella Casa Consistoral, que serviu como tal at\u00e9 1972, situada entre a r\u00faa Trasariz e o vello Cami\u00f1o Real. Arquitectonicamente \u00e9 unha cl\u00e1sica casa vilega soneir\u00e1, de planta rectangular, de dous andares , tellado a d\u00faas augas e varios balc\u00f3ns con peitor\u00eds de ferro. As paredes est\u00e1n feitas de bloques de granito regulares na s\u00faa parte frontal, pero a traseira con cachoter\u00eda irregular. O Concello ti\u00f1a que pagar arrendamento pola casa, at\u00e9 que o alcalde Manuel Antelo Varela decide mudar a sede municipal a un predio de nova planta constru\u00eddo con esa funci\u00f3n presidindo unha nova praza. Como curiosidade, este mesmo rexedor comprar\u00eda a antiga casa consistorial no 1979 por cari\u00f1o. O interior foi reformado profundamente e s\u00f3 se conservaron a lareira, o forno e o vertedoiro. No exterior, case non houbo cambios, soamente a parte traseira. Puliuse o patio e levouse o muro at\u00e9 o linde.\nPatrimonio natural e paisax\u00edstico.\nAula da Natureza do Val de Ba\u00ed\u00f1as.\nA finais de xullo de 2016, o alcalde Manuel Antelo anunciou a construci\u00f3n da Aula da Natureza do Val de Ba\u00ed\u00f1as como un centro de estudos e actividades ambientais, que dotar\u00e1 de recursos did\u00e1cticos e incluso l\u00fadicos sobre todo aos mozos do municipio e a comarca.\nPaseos fluviais.\nA comezos de 2015 recuper\u00e1ronse parte das ribeiras do r\u00edo de Vimianzo, deterioradas pola presi\u00f3n urban\u00edstica, ao seu paso pola capital do concello. Tam\u00e9n existe un pequeno paseo peonil en Cereixo de recente creaci\u00f3n \u00e1s beiras da desembocadura do r\u00edo Grande e unha \u00e1rea recreativa aos p\u00e9s do mesmo a altura de Pasarela.\nPenedos de Monte Tor\u00e1n.\nTr\u00e1tase dunha pequena formaci\u00f3n l\u00edtica situada a car\u00f3n da ermida da Nosa Se\u00f1ora de Monte Tor\u00e1n. Ao igual que tantas outras formaci\u00f3ns l\u00edticas e construci\u00f3ns megal\u00edticas ao longo de toda Galiza, das pedras de Monte Tor\u00e1n contase que as trouxo unha moura na cabeza mentres fiaba nunha roca. A versi\u00f3n cristianizada da lenda conta que foi a Virxe quen trouxo esas pedras polo ar.\nPenedos de Pasarela e Traba.\nNa parroquia de Calo, lindando coa de Traba, at\u00f3panse os Penedos de Pasarela e Traba, declarados pola Xunta de Galicia en 2008 Paisaxe Protexida. Pertencen a unha afloraci\u00f3n gran\u00edtica que se estende desde Traba at\u00e9 o Cabo Vil\u00e1n: a Serra da Pena Forcada. O granito rosado de toda esta zona (chamado tam\u00e9n tipo Traba) chega at\u00e9 a costa creando formas de obxectos ou animais.\nS\u00edmbolos.\nO escudo de Vimianzo foi aprobado polo Decreto 299/1994 de 30 de setembro, da Consellar\u00eda de Xustiza e Interior e Relaci\u00f3ns Laborais: \"\u201cde azur, e sobre ondas de azur e prata, un castelo de prata acompa\u00f1ado de cabeza de lobo da s\u00faa cor, linguada e sangrada de goles. Ao timbre coroa real\u201d.\" Esta disposici\u00f3n baseouse na importancia do castelo na abundancia de cursos de auga que, a trav\u00e9s do r\u00edo Grande, chegan ao mar e na historia vinculada aos Condes de Altamira.\nEducaci\u00f3n, cultura e deporte.\nEducaci\u00f3n.\nO concello de Vimianzo conta cos seguintes centros p\u00fablicos:\nCultura.\nNa actualidade a Asociaci\u00f3n Xuvenil Cherinkas desenvolve m\u00e1is de vinte actividades culturais e deportivas cada ano, como o SondeRock, o Roland Esgarros ou a Cherinkopa. Agrupa arredor de 200 socios e socias.\nEn setembro de 2014 o xornalista e escritor Manuel Rivas e a s\u00faa muller Isabel L\u00f3pez, doaron preto dun milleiro de libros \u00e1 Biblioteca Municipal, alg\u00fan deles de gran valor pola s\u00faa calidade e rareza. Fix\u00e9rono nun acto p\u00fablico conxunto co alcalde Manuel Antelo e os cativos da zona, no que se anunciou a intenci\u00f3n de incrementar a cantidade de volumes nun futuro.\nPara os d\u00edas 2, 3 e 4 de setembro de 2016 est\u00e1 prevista a celebraci\u00f3n do II Simposio \"O megalitismo da Costa da Morte no seu contexto atl\u00e1ntico\" na Casa da Cultura.\nDeporte.\nO Soneira SD \u00e9 o principal equipo de f\u00fatbol, que disputa os seus encontros como local no campo municipal, a car\u00f3n do pol\u00edgono industrial.\nFeiras, festas e celebraci\u00f3ns.\nFeiras e mercados.\nTodos os xoves ten lugar un mercado ambulante polas principais r\u00faas da vila de Vimianzo (Antonio V\u00e1zquez Mouzo, Candil, Vilar, Rodr\u00edguez Castelao e a praza do Concello). Os produtos que se ofrecen son variados como calzado, roupa, embutido, froita, apeiros de labranza, \u2026\nA que \u00e9 probablemente a feira m\u00e1is vella da comarca ten lugar no lugar da Piroga. Cel\u00e9brase todos os martes ag\u00e1s o martes seguinte ao terceiro domingo de cada mes, cando se traslada ao domingo. P\u00f3dense atopar postos de calzado, roupa, froita, vexetais, embutidos... e parte da feira desenv\u00f3lvese na veci\u00f1a vila de Baio.\nFestas populares.\nNa capital municipal cel\u00e9brase a Festa do Asalto ao Castelo todos os anos a primeira fin de semana de xullo e as Festas do Ver\u00e1n de Vimianzo durante a primeira quincena de agosto.\nO 19 e 20 de xullo de 2016 tivo lugar a XVI edici\u00f3n da Rapa das Bestas de Vimianzo no curro da Areosa, no Monte Faro, que se ben goza de tradici\u00f3n e popularidade non se ten celebrado de xeito regular todos os anos.\nRomar\u00edas.\nEn Trasouteiro cel\u00e9brase na terceira fin de semana de marzo, a m\u00e1is pr\u00f3xima ao d\u00eda do beato frei Diego de C\u00e1diz (24 de marzo), unha verbena arredor da capela do Beato. Ademais o s\u00e1bado se realiza a baixada de carrilanas, que consiste en descender desde o alto do monte de Trasouterio at\u00e9 as proximidades da capela en veh\u00edculos artesanais sen motor, feitos principalmente de madeira (as rodas e os eixes deben ser obrigatoriamente de madeira). Na competici\u00f3n fanse tres baixadas:\nLugares de Vimianzo.\nPara unha lista completa de todos os lugares do concello de Vimianzo vexa: Lugares de Vimianzo."}
{"id": "5012", "revid": "85894", "url": "https://gl.wikipedia.org/wiki?curid=5012", "title": "Zas", "text": "Zas \u00e9 un concello da provincia da Coru\u00f1a, pertencente \u00e1 comarca da Terra de Soneira. Segundo o IGE en 2020 ti\u00f1a 4.393 habitantes . O seu xentilicio \u00e9 ou .\nXeograf\u00eda.\nSituaci\u00f3n.\nLimita cos concellos de Coristanco, Santa Comba, Mazaricos, Vimianzo, Laxe e Cabana de Berganti\u00f1os. A\u00ednda que non ten litoral, at\u00f3pase na zona central da Costa da Morte. Ten unha forma alongada en direcci\u00f3n norte-sur. O cumio m\u00e1is elevado \u00e9 o Pico de Meda (567 m). Polo norte do concello pasa o r\u00edo Grande, e polas parroquias do sur o r\u00edo Xallas.\nDemograf\u00eda.\nFonte: IGE e INE.\nCultura.\nToponimia.\nAmais do concello de Zas e da parroquia na que radica a s\u00faa capitalidade, Santo Andr\u00e9 de Zas, hai en Galicia outras d\u00faas fregues\u00edas con ese nome: San Mamede de Zas (en Negreira) e San Xiao de Zas de Rei (en Melide).\nEtimolox\u00eda.\nSegundo a teor\u00eda m\u00e1is estendida entre os investigadores, o actual nome de Zas procede do xerm\u00e1nico SALAS, plural de SALA (\u2018pazo, residencia principal\u2019) e far\u00eda referencia a un asentamento humano. Esta forma evolucionar\u00eda a Saas, resultado dunha s\u00edncope do ele intervoc\u00e1lico tam\u00e9n rexistrada noutros top\u00f3nimos galegos actuais como Saa, Saamil ou Saavedra, e de a\u00ed, por contraci\u00f3n do a duplo, converter\u00edase en Sas (existen outros casos de Sas en Galicia, as\u00ed como Sa, Samil ou Sasd\u00f3nigas, de id\u00e9ntica orixe). A escrita Zas responder\u00eda a unha ultracorrecci\u00f3n do seseo explosivo propio das falas m\u00e1is occidentais como a soneirense.\nCon todo, o fil\u00f3logo Paulo Mart\u00ednez Lema, na s\u00faa tese de doutoramento sobre a toponimia de Berganti\u00f1os, Nemancos, Soneira e Xallas no tombo de Toxos Outos prop\u00f3n unha etimolox\u00eda fiton\u00edmica a partir do latino SALIX (\u2018salgueiro\u2019) na s\u00faa declinaci\u00f3n en ablativo SALICE, nun proceso an\u00e1logo ao dos top\u00f3nimos Saceda e Sacido. Esta hip\u00f3tese encontra sustento no feito de que a forma documentada m\u00e1is antiga, nos s\u00e9culos XII e XIII sexa Saz, na que non hai pegada do suposto hiato resultante da s\u00edncope da consoante lateral. Tam\u00e9n apoia esta teor\u00eda a aparici\u00f3n dunha referencia ao nome da parroquia como \u201cSn Andres de Sauces\u201d de 1745, cando a forma Zas xa se estaba impo\u00f1endo na escrita, que poder\u00eda deberse a un co\u00f1ecemento da etimolox\u00eda pola parte do escrib\u00e1n. Para explicar a ortograf\u00eda actual, Mart\u00ednez Lema pensa no fen\u00f3meno da met\u00e1tese (Saz&gt;Zas) ou, de novo, por ultracorrecci\u00f3n do seseo.\nPatrimonio.\nPatrimonio arqueol\u00f3xico.\nCons\u00e9rvanse restos megal\u00edticos de hai uns 5.000 anos, sendo a m\u00e1is co\u00f1ecida a Arca da Piosa, situada na parroquia de Mu\u00ed\u00f1o. Tam\u00e9n se conservan alg\u00fans castros, coma o de Santo Adri\u00e1n.\nPatrimonio arquitect\u00f3nico.\nAo sur do concello est\u00e1 a Ponte de Brandomil, da \u00e9poca medieval e constru\u00edda segundo bases romanas. \nEntre os moitos edificios relixiosos do concello, salienta a Igrexa de G\u00e1ndara (rom\u00e1nica), a Igrexa de Lamas (cunha \u00e1bsida renacentista e unha nave barroca), e a Igrexa de Zas (de 1540).\nEtnograf\u00eda.\nZas conta co museo do li\u00f1o, no que se poden ver as distintas fases do cultivo e fiado do mesmo: a sementeira en abril - a colla en xullo - o lagado e enxugado - o tascado e o espadelado - O rastreado - A fiadura - a lavadura do f\u00edo e o tecido. Tr\u00e1tase dun museo vivente onde se pode asistir a demostraci\u00f3ns de fiado e tecido.\nFestas e celebraci\u00f3ns.\nNa vila de Zas l\u00e9vase a cabo o encontro de m\u00fasica folk da Festa da Carballeira, que en 2019 celebrou a s\u00faa XXXVI edici\u00f3n.\nEconom\u00eda.\nZas sust\u00e9ntase nunha econom\u00eda agr\u00edcola e gandeira, de explotaci\u00f3ns minifundistas.\nLugares de Zas.\nPara unha lista completa de todos os lugares do concello de Zas vexa: Lugares de Zas."}
{"id": "5016", "revid": "23204", "url": "https://gl.wikipedia.org/wiki?curid=5016", "title": "Guatemala", "text": "Guatemala \u00e9 un pa\u00eds da Am\u00e9rica Central, limitado \u00f3 oeste e \u00f3 norte por M\u00e9xico, \u00f3 leste por Belize, polo Golfo de Honduras e por Honduras, e \u00f3 sur polo Salvador e polo oc\u00e9ano Pac\u00edfico. A s\u00faa capital \u00e9 Cidade de Guatemala.\nHistoria.\n\u00c9poca precolombiana.\nGuatemala est\u00e1 situada dentro do n\u00facleo da \u00e1rea xeogr\u00e1fica co\u00f1ecida como Mesoam\u00e9rica. Dentro dos seus l\u00edmites territoriais existiron varias culturas, destacando a civilizaci\u00f3n maia. Guatemala \u00e9 o berce desta antiga civilizaci\u00f3n, que logrou un complexo desenvolvemento social e cient\u00edfico, en distintos eidos, como a arquitectura, a escritura, un avanzado c\u00e1lculo do tempo por medio das s\u00faas propias matem\u00e1ticas e a astronom\u00eda. Destacaron tam\u00e9n no campo da arte, como na pintura, na escultura e na enxe\u00f1ar\u00eda monumental, chegando a constru\u00edr grandes metr\u00f3poles dende o per\u00edodo precl\u00e1sico tales como os lugares de San Bartolo, Cival, Nakb\u00e9, El Mirador, na Conca de El Mirador; Uaxact\u00fan, Tikal, Ceibal, R\u00edo Azul, Yaxh\u00e1, Dos Pilas, Cancu\u00e9n, Machaquil\u00e1, Aguateca, nas terras baixas do Norte, situadas no departamento de Pet\u00e9n; e Kaminal Juy\u00fa, nas terras altas do altiplano central, as\u00ed como Abaj Takalik no departamento de Retalhuleu, situado na zona costeira do Oc\u00e9ano Pac\u00edfico na \u00e1rea sur.\n\u00c1 chegada dos espa\u00f1ois en 1524, os maias como tal xa desapareceran, mais os ind\u00edxenas (provenientes de Tula) encontr\u00e1banse divididos en se\u00f1or\u00edos e cidades-estado como Utatl\u00e1n ou \"Gu'marcaj\", capital dos ki'che'; Iximch\u00e9, capital dos kakchikel; Zaculeu, capital dos mames; Mixco Viejo, capital dos pokomames; Chuitinamit, capital dos tzu'tuhiles. Todas estas tribos loitaban entre elas, polo que a conquista foi relativamente sinxela, a\u00ednda que Tayasal, capital dos maia itz\u00e1, e Zacpet\u00e9n, capital dos ko'woj, ambas en Pet\u00e9n non foron conquistadas at\u00e9 1697, debido a que se atopaban moi ben defendidas e Hern\u00e1n Cort\u00e9s desistiu en atacalas no seu cami\u00f1o cara Honduras, sendo as \u00faltimas culturas de Am\u00e9rica en ser conquistadas.\nColonizaci\u00f3n.\nEn 1523 os conquistadores espa\u00f1ois entraron polo oeste, provenientes de M\u00e9xico, baixo o mando do capit\u00e1n Pedro de Alvarado. Os espa\u00f1ois enfront\u00e1ronse primeiro cos k'iches e logo ali\u00e1ronse brevemente cos kaqchikeles. A primeira vila fundada por estes foi o 25 de xullo de 1524 nas proximidades de Iximch\u00e9, capital dos kaqchikeles, recibindo o nome Santiago de Guatemala na honra do ap\u00f3stolo maior.\nO 22 de novembro de 1527 foi trasladada a cidade ao Val de Almolonga (hoxe San Miguel Escobar, Sacatep\u00e9quez), debido ao constante asedio que sufr\u00eda por parte dos nativos. Esta foi destru\u00edda na madrugada do 11 de setembro de 1541 por un alude de lodo e pedras que provi\u00f1a do do Volc\u00e1n de Agua (Volc\u00e1n Hunahp\u00fa lle chamaban os ind\u00edxenas), sepultando a ent\u00f3n capital da rexi\u00f3n; enterrando a cidade coa maior\u00eda dos seus habitantes. Entre eles estaba a gobernadora Beatriz de la Cueva, vi\u00fava de Pedro de Alvarado. Isto obrigou a que de novo fose trasladada para o Val de Panchoy, uns 6 km ao sur, no que actualmente \u00e9 hoxe en d\u00eda a cidade de Antigua Guatemala. Neste sitio estivo asentado Santiago de Guatemala, capital do \u00abReyno de Guatemala\u00bb, at\u00e9 1775, cando se move a cidade para o Val de la Ermita, actual localizaci\u00f3n da capital. O rei Filipe II de Espa\u00f1a e Portugal e Indias outorgoulle o nome de \u00abMuy noble y muy leal Ciudad de Santiago de los Caballeros de Goathemala\u00bb.\nDurante a dominaci\u00f3n espa\u00f1ola, que durou case 300 anos, Guatemala foi un reino de car\u00e1cter estrat\u00e9xico (Capitan\u00eda xeneral do Reino de Guatemala) que \u00e1 s\u00faa vez depend\u00eda do Vicerreinado da Nova Espa\u00f1a (M\u00e9xico). Guatemala estend\u00edase dende a rexi\u00f3n de Chiapas (agora estado mexicano) at\u00e9 Costa Rica. A s\u00faa divisi\u00f3n pol\u00edtica variou con frecuencia, tal como as fronteiras entre as diversas provincias. A mediados do s\u00e9culo XVII, o reino no seu conxunto ti\u00f1a 32 provincias, das cales 12 atop\u00e1banse no territorio que actualmente constit\u00fae a Rep\u00fablica de Guatemala: o val de Guatemala, onde se encontraba a cidade de Santiago, sede da Real Audiencia; as Alcald\u00edas Maiores de Amatique, Suchitep\u00e9quez e Verapaz, os rexementos de Acasaguastl\u00e1n, Atitl\u00e1n, Chiquimula, Escuintla, Guazacap\u00e1n, Quetzaltenango, Solol\u00e1 (Tecpanatitl\u00e1n) e Totonicap\u00e1n.\nEsta rexi\u00f3n era tan rica en minerais e metais como M\u00e9xico, Bolivia e o Per\u00fa. Mais destacouse principalmente pola s\u00faa produci\u00f3n agr\u00edcola. Os seus principais recursos foron a cana de azucre, o cacao, as madeiras preciosas e tinta de anil para tinxir t\u00e9xtiles. A cidade de Santiago de Guatemala chegou a desenvolver un nivel notable na arquitectura, caracterizada como \u00abbarroco s\u00edsmico\u00bb, na imaxinar\u00eda relixiosa, a pintura e a m\u00fasica. As festividades do ano lit\u00farxico e do santoral defin\u00edan a vida dos seus habitantes, a cal xiraba esencialmente arredor da relixi\u00f3n. A Catedral era o centro de toda a actividade relixiosa, e polo seu rango catedralicio posu\u00eda unha vida musical intensa.\nO 21 de xullo de 1775 foi necesario o traslado de Antigua Guatemala, sempre vulner\u00e1bel a erupci\u00f3ns volc\u00e1nicas, inundaci\u00f3ns e terremotos; tras ser destru\u00edda por dous terremotos, cuxos remanentes cons\u00e9rvanse como un monumento nacional. A Cidade de Guatemala foi fundada oficialmente o 2 de xaneiro de 1776, convert\u00e9ndose cos anos na cidade m\u00e1is grande e populosa de todo o istmo.\nNo final do s\u00e9culo XVIII, cando se implantou o r\u00e9xime da Intendencia nalgunhas rexi\u00f3ns do reino, o n\u00famero de provincias reduciuse a 15, das cales 9 estaban no actual territorio de Guatemala: as Alcald\u00edas Maiores de Chimaltenango, Escuintla, Sacatep\u00e9quez, Solol\u00e1, Suchitep\u00e9quez, Totonicap\u00e1n e Verapaz, e os rexementos de Chiquimula e Quetzaltenango.\nAo emitirse en 1812 a Constituci\u00f3n de C\u00e1diz, o reino de Guatemala desapareceu como unidade, e foi substitu\u00eddo por d\u00faas provincias, sen subordinaci\u00f3n entre si: a Provincia de Guatemala, que comprend\u00eda o territorio de Chiapas, O Salvador, Guatemala e Honduras, e a Provincia de Nicaragua e Costa Rica. En 1821, durante a segunda etapa de vixencia desa Constituci\u00f3n, segreg\u00e1ronse da Provincia de Guatemala as Provincias de Comayagua (Honduras), Chiapas e O Salvador.\nIndependencia.\nNa rexi\u00f3n seguiron medrando industrias como as do \u00edndigo, o cacao e a cana de azucre, creando grandes riquezas e permitindo a creaci\u00f3n doutras industrias como a dos tecidos, cuxo auxe durou at\u00e9 o final do s\u00e9culo XVIII. Desexando crear relaci\u00f3ns comerciais con outras naci\u00f3ns, ademais de Espa\u00f1a, a elite gobernante daquela \u00e9poca decidiu , tanto pol\u00edtica como econ\u00f3mica da coroa, o 15 de setembro de 1821.\nAnexi\u00f3n ao Imperio Mexicano.\nTras un breve per\u00edodo de incerteza pol\u00edtica, o 5 de xaneiro de 1822, as provincias centroamericanas anexion\u00e1ronse a M\u00e9xico co fin de unirse politicamente, como unha estratexia para contrarrestar \u00e1 coroa espa\u00f1ola. Un ano m\u00e1is tarde Guatemala e as s\u00faas provincias (Provincias Unidas do Centro de Am\u00e9rica), separ\u00e1ronse. As rexi\u00f3ns de Guatemala, O Salvador, Honduras, Nicaragua, Rep\u00fablica de los Altos e Costa Rica, formaron unha rep\u00fablica de corte federal, con sede en Guatemala.\nAs Rep\u00fablica Centroamericana (1823-1839) tivo unha Constituci\u00f3n que avogaba por unha forma de goberno liberal, pluralista e republicana; mais vellas estruturas socioecon\u00f3micas conservadoras da \u00e9poca opux\u00e9ronse aos ditos cambios, pois eran lesivos para os seus intereses particulares, polo que xestaron revoltas internas en cada provincia, o que desembocou na s\u00faa posterior desintegraci\u00f3n e nunha guerra civil na zona (1838-1840) que acabar\u00eda coa confederaci\u00f3n de Guatemala como un estado independente, as\u00ed como os estados centroamericanos que actualmente se co\u00f1ecen. Dentro da separaci\u00f3n que se tivo das Provincias Unidas de Centroam\u00e9rica, Guatemala cedeu o territorio de Santa Ana ao Salvador.\nFinais do s\u00e9culo XIX e comezos do XX.\nAp\u00f3s a desintegraci\u00f3n centroamericana, Rafael Carrera y Turcios gobernar\u00eda como presidente de Guatemala (desde 1851 ata 1865), apoiado por conservadores. Entre os seus logros como presidente cabe salientar o feito de defender o pa\u00eds de diversas invasi\u00f3ns estranxeiras. Entre as cales se atopa a coalici\u00f3n invasora do Salvador e Honduras, a cal foi derrotada na Batalla de la Arada. Tam\u00e9n no goberno de Carrera tivo lugar a expedici\u00f3n de conquista estadounidense por parte de William Walker ao territorio centroamericano, a cal orixinou a Guerra Nacional contra los Filibusteros. Co mandato de Carrera comezar\u00eda unha longa lista de Presidentes de Guatemala con ditaduras. Un relativamente importante nesta lista foi o Xeneral Justo Rufino Barrios que impulsou a chamada Reforma Liberal de 1871 a fin de cambiar o pa\u00eds, mellorar o seu comercio, e introducir novos cultivos e manufacturas, tam\u00e9n introduciu o ferrocarril e por todo isto \u00e9 lembrado como o reformador. Durante esta era o caf\u00e9 f\u00edxose un cultivo importante para Guatemala. Pero ao final de contas era un ditador, creou o traballo forzoso para os ind\u00edxenas e autoproclamouse dirixente das forzas armadas de Centroam\u00e9rica. Barrios ti\u00f1a ambici\u00f3ns de reunificar Am\u00e9rica Central e levou o pa\u00eds \u00e1 guerra nun intento infrutuoso de alcanzar este fin; morreu na Batalla de Chalchuapa en 1885.\nPara 1901 a United Fruit Company comezou a volverse a forza principal en Guatemala (tanto pol\u00edtica, como econ\u00f3mica), durante a longa presidencia ditatorial de Manuel Estrada Cabrera. O goberno subordin\u00e1base a mi\u00fado a intereses da Compa\u00f1\u00eda (unha das principais de Centroam\u00e9rica e que con axuda dos Estados Unidos ti\u00f1a poder para cambiar gobernos democr\u00e1ticos por monicreques ao seu servizo). Mentres que a compa\u00f1\u00eda axudaba coa construci\u00f3n dalgunhas escolas, tam\u00e9n obstaculizaba o comercio local; as\u00ed, op\u00faxose \u00e1 construci\u00f3n de estradas porque isto competir\u00eda co seu monopolio do ferrocarril. A UFC controlou m\u00e1is do 40% da terra do pa\u00eds e as instalaci\u00f3ns dos portos. O per\u00edodo de ditadura liberal acabar\u00eda en 1944.\nA revoluci\u00f3n de 1944.\nEn 1944, un grupo de xente, tales como oficiais militares disidentes, estudantes, profesionais liberais; chamados os \"Revolucionarios de Outubro\", derrocaron o goberno de Federico Ponce Vaides, substitu\u00edndoo por unha xunta composta por o Maior Francisco Javier Arana, o Capit\u00e1n Jacobo Arbenz e Jorge Torriello, que pouco despois convocou elecci\u00f3ns libres e democr\u00e1ticas que foron ga\u00f1adas polo profesor e escritor Juan Jos\u00e9 Ar\u00e9valo Bermejo, que acababa de regresar da Arxentina onde se encontraba exiliado. Foi o primeiro presidente elixido democraticamente en Guatemala que completou o seu mandato. O seu \"socialismo cristi\u00e1n\" inspirado no New Deal americano, foi moi criticado pola clase alta e os terratenentes.\nAr\u00e9valo impulsou moitas reformas e a creaci\u00f3n de numerosas instituci\u00f3ns co fin de mellorar o estado guatemalteco, como por exemplo o Banco de Guatemala, a Superintendencia de Bancos, o Instituto Guatemalteco de Seguridade Social (IGSS), dese\u00f1ou e implementou entre outras as escolas tipo federaci\u00f3n.\nAs reformas iniciadas por Ar\u00e9valo foron continuadas polo seu sucesor, Jacobo Arbenz Guzm\u00e1n, ga\u00f1ador das elecci\u00f3ns seguintes. Ao chegar ao poder, Arbenz declarou as\u00ed as s\u00faas intenci\u00f3ns:\nProxectaba unha reforma agraria para aumentar a produtividade das terras e o nivel de vida dos campesi\u00f1os, propo\u00f1\u00eda a expropiaci\u00f3n das terras improdutivas e a s\u00faa cesi\u00f3n en usufruto a labregos necesitados. O plan chocou cos terratenentes, entre os que destacaba a United Fruit Company, dando lugar a un ambiente de rep\u00fablica bananeira. \nO presidente propuxo expropiar as terras da United Fruit Company ao prezo de valoraci\u00f3n que a compa\u00f1\u00eda usaba para liquidar os seus impostos.\nA United Fruit Company pediu axuda ao presidente Eisenhower, utilizando como pretexto, entre outras cousas, o feito de que Arbenz legalizase o Partido Guatemalteco do Traballo, tachado de forma non obxectiva de comunista, chegando a denominarse como comunista perigoso en 1952. Logo a CIA organizou a \"operaci\u00f3n PBSUCCESS\", que consist\u00eda no adestramento e pagamento dun ex\u00e9rcito rebelde paramilitar (Movemento de Liberaci\u00f3n), que cometeu o Golpe de Estado de 1954 e derrocou o presidente, substitu\u00edndoo por un militar \u00e1s ordes dos Estados Unidos, o coronel Carlos Castillo Armas.\nDitadura e guerra civil.\nO coronel golpista Carlos Castillo Armas reverteu moitos dos cambios realizados por Arbenz con anterioridade. Foi asasinado en 1957, sendo substitu\u00eddo polo xeneral Miguel Yd\u00edgoras Fuentes, anterior Ministro de Obras P\u00fablicas na ditadura ubiquista e detractor das pol\u00edticas de Ar\u00e9valo e Arbenz. Ydigoras formou en Guatemala os activistas que intentaron a Invasi\u00f3n de Ba\u00eda de Cochinos. Os boinas verdes (United States Army Special Forces) instal\u00e1ronse no pa\u00eds, e adestraron al\u00ed o seu ex\u00e9rcito. Dese tempo datan a creaci\u00f3n dos escuadr\u00f3ns da morte, e de organizaci\u00f3ns paramilitares como a \"Mano Blanca\" ou o Ex\u00e9rcito Secreto Anticomunista, especializados na tortura e asasinato de intelectuais, periodistas, estudantes e campesi\u00f1os sospeitosos de manter posici\u00f3ns esquerdistas.\nEn resposta ao seu goberno cada vez m\u00e1is autocr\u00e1tico, un grupo de oficiais militares de menor rango rebelouse, intentando derrocalo en 1960. Cando fracasaron, varios fuxiron e estabeleceron lazos estreitos con Cuba. Este grupo converteuse no n\u00facleo das forzas armadas que loitaron contra os gobernos militares durante os 36 anos seguintes. Os seus catro grupos principais guerrilleiros de esquerda realizaron sabotaxes econ\u00f3micas e ataques armados \u00e1s instalaci\u00f3ns do goberno e os membros das forzas de seguridade estatal. Estas organizaci\u00f3ns combinar\u00edanse para formar a Unidade Revolucionaria Nacional Guatemalteca en 1982.\nO goberno de Miguel Yd\u00edgoras Fuentes acabar\u00eda en marzo de 1963 bruscamente a s\u00faa presidencia, para pasar \u00e1s mans do coronel Enrique Peralta Azurdia.\n36 anos de conflito armado (1960-1996).\nPouco despois houbo elecci\u00f3ns democr\u00e1ticas o resultou Presidente electo Julio C\u00e9sar M\u00e9ndez Montenegro en 1966. A\u00ednda que inicialmente parec\u00eda unha democracia transparente, axi\u00f1a se albiscou a farsa, cunha elecci\u00f3ns ama\u00f1adas entre o goberno e o ex\u00e9rcito, existindo, ao final, un xenocidio entre as masas opositoras e as respostas guerrilleiras.\nO xeneral Carlos Manuel Arana Osorio (1970-1974) foi o primeiro dunha serie de presidentes militares.\nEn 1972 un novo grupo guerrilleiro infiltrouse dende M\u00e9xico. En 1974, o Xeneral Kjell Lauguerud Garc\u00eda derrotou ao Xeneral Efra\u00edn R\u00edos Montt, o candidato do Partido Cristi\u00e1n Democr\u00e1tico, que afirmou que se lle furtara a vitoria. En 1978, tras outras elecci\u00f3n fraudulentas, o Xeneral Romeo Lucas Garc\u00eda asumiu o poder. En 1970 dous novos grupos guerrilleiros, o EGP e a ORPA intensificaron o levantamento contra os gobernos militares. En 1979, Jimmy Carter, prohibiu calquera axuda militar ao ex\u00e9rcito guatemalteco, a causa dos sistem\u00e1ticos abusos deste contra a poboaci\u00f3n.\nUn dos incidentes graves durante este per\u00edodo foi o que ocorreu na embaixada espa\u00f1ola. O 31 de xaneiro de 1980, un grupo de ind\u00edxenas e campesi\u00f1os de varias aldeas do departamento noroccidental de El Quich\u00e9, apoiados por estudantes, ocupou a embaixada de Espa\u00f1a na capital para denunciar a represi\u00f3n nas s\u00faas comunidades, o goberno afirmou que os asaltantes se autoinmolaran, mais os diplom\u00e1ticos espa\u00f1ois explicaron que a polic\u00eda executara os participantes e incendiaran o lugar para ocultar os seus crimes. Entre as v\u00edtimas mortais figuraron o c\u00f3nsul espa\u00f1ol Jaime Ruiz del \u00c1rbol, o ex vicepresidente de Guatemala Eduardo C\u00e1ceres, o ex chanceler guatemalteco Adolfo Molina e o pai de Rigoberta Mench\u00fa.\nNas elecci\u00f3ns de 1974 comez\u00e1base a ver claramente a tendencia de elecci\u00f3ns fraudulentas, cunha forte campa\u00f1a contra os rebelde dende o \"Partido Revolucionario\" gobernante. Nos seguintes comicios do 78 e 82 seguiron ga\u00f1ando xenerais militares, at\u00e9 que os militares deron un golpe de Estado o 23 de marzo de 1982, para evitar a toma de posesi\u00f3n dun novo electo presidente militar \u00c1ngel An\u00edbal Guevara tras unhas constatadas elecci\u00f3ns fraudulentas.\nR\u00edos Montt, co apoio da administraci\u00f3n estadounidense de Ronald Reagan, formou unha xunta militar de tres membros, anulando a constituci\u00f3n do 65, disolvendo o congreso, anulando a lei electoral e aos partidos. Logo duns meses, asumir\u00eda el mesmo a presidencia da rep\u00fablica, gobernando en solitario.\nO Presidente procurou derrotar os guerrilleiros con acci\u00f3ns militares e reformas econ\u00f3micas. Os guerrilleiros esquerdistas e as brigadas de morte dereitistas tam\u00e9n se adicaron a realizar masacres, desaparici\u00f3ns forzadas, e torturas de non combatentes, mais as PAC e os militares foron os que fixeron a maior parte das 200.000 mortes neste tempo, at\u00e9 que o 8 de agosto de 1983, R\u00edos Montt foi deposto polo seu propio Ministro de Defensa, xeneral \u00d3scar Mej\u00eda V\u00edctores, quen permitiu un regreso controlado \u00e1 democracia en Guatemala. En xaneiro de 1986, Vinicio Cerezo, un pol\u00edtico civil e o candidato a presidente pola Democracia Cristi\u00e1, ga\u00f1ou a primeira elecci\u00f3n, sostida baixo unha nova constituci\u00f3n democr\u00e1tica con moito apoio popular.\nO ex\u00e9rcito e as Patrullas de Autodefensa Civil (PAC) recobraron esencialmente todo o territorio guerrilleiro; a actividade guerrilleira diminu\u00edu e foi en gran parte limitada a operaci\u00f3ns de golpear e fuxir. R\u00edos Montt causou un enorme n\u00famero de mortes civ\u00eds.\nA breve presidencia de R\u00edos Montt foi probablemente o per\u00edodo m\u00e1is violento do conflito de 36 anos, que resultou en aproximadamente 200.000 muertes de civ\u00eds, na s\u00faa maior\u00eda ind\u00edxenas desarmados. A\u00ednda que os guerrilleiros esquerdistas e as brigadas de morte tam\u00e9n se dedicaron a realizar masacres, desaparici\u00f3ns forzadas, e torturas de non combatentes, a maior\u00eda das violaci\u00f3ns de dereitos humanos foron realizadas polos militares guatemaltecos e as PAC que eles controlaban.\nO 8 de agosto de 1983, R\u00edos Montt foi deposto polo seu propio Ministro de Defensa, xeneral \u00d3scar Mej\u00eda V\u00edctores (R\u00edos Montt acabar\u00e1 fundando un partido pol\u00edtico). O xeneral Mej\u00eda permitiu un regreso controlado da democracia en Guatemala, comenzando cunha elecci\u00f3n o 1 de xullo de 1984 para unha Asemblea Constitu\u00ednte para redactar unha constituci\u00f3n democr\u00e1tica. O 30 de maio de 1985, despois de 9 meses de debate, a Asemblea Constitu\u00ednte acabou de redactar unha nova constituci\u00f3n, que entrou en vigor inmediatamente. Vinicio Cerezo, un pol\u00edtico civil e o candidato a presidente pola Democracia Cristiana, ganou a primeira elecci\u00f3n sostida baixo a nova constituci\u00f3n con case o 70% do voto, e tomou posesi\u00f3n en 1986.\nDemocracia e inestabilidade (1986- 2001).\nDespois da s\u00faa toma de posesi\u00f3n, en xaneiro de 1986, o Presidente Vinicio Cerezo creou, entre outras cousas, un comit\u00e9 lexislativo de dereitos humanos, e o estabelecemento en 1987 da oficina do procudador dos dereitos humanos. A corte suprema tam\u00e9n emprendeu unha serie de reformas para loitar contra a corrupci\u00f3n e mellorar a eficiencia do sistema legal.\nCoa chegade de Cerezo, os militares afast\u00e1ronse do goberno e regresaron ao papel m\u00e1is tradicional de proporcionar seguridade interna, especificamente conbatendo contra insurrectos armados.\nOs \u00faltimos dous anos do goberno de Cerezo foron marcados por unha econom\u00eda en declive, folgas, marchas de protesta e acusaci\u00f3ns de corrupci\u00f3n estendida. A incapacidade do goberno de tratar con moitos dos problemas nacionais -como mortalidade infantil, analfabetismo, sa\u00fade e asistencia social deficientes, e niveis crecentes de violencia- contribu\u00edu ao descontento popular.\nO 11 de novembro de 1990 celebr\u00e1ronse elecci\u00f3ns parlamentarias e presidenciais. Despois dunha votaci\u00f3n de desempate, o enxe\u00f1eiro Jorge Serrano El\u00edas, do partido Movemento de Acci\u00f3n Solidaria (MAS), asumiu a presidencia o 14 de xaneiro de 1991, completando as\u00ed a primeira transici\u00f3n dun goberno civil electo democraticamente a outro. Cre\u00e1rase unha alianza entre o dito partido e os Dem\u00f3cratas Cristi\u00e1ns e a Uni\u00f3n do Centro Nacional (UCN).\nSerrano acabou fuxindo do pa\u00eds tras iniciar unha restrici\u00f3n de liberdades civ\u00eds coa idea de controlar a corrupci\u00f3n; e o 5 de xu\u00f1o de 1993, o Congreso, de acordo coa constituci\u00f3n de 1985, elixiu ao Procurador de Dereitos Humanos, para completar o per\u00edodo presidencial de Serrano El\u00edas. Este cargo ocup\u00e1bao De Le\u00f3n, que non era membro de ning\u00fan partido pol\u00edtico e que, ademais, gozaba de apoio popular. Lanzou unha campa\u00f1a anticorrupci\u00f3n para \u201cpurificar\u201d o Congreso e a Corte Suprema, esixindo as renuncias de todos os membros de \u00e1mbolos dous corpos.\nA pesar da resistencia consider\u00e1bel do Congreso, a presi\u00f3n presidencial conduciu a un acordo en novembro de 1993, entre a administraci\u00f3n e o Congreso, intermediado pola Igrexa Cat\u00f3lica. Este paquete de reformas constitucionais foi aprobado polo referendo popular o 30 de xaneiro de 1994. En agosto de 1994, un novo Congreso foi electo para completar o per\u00edodo non vencido. Controlado polos partidos anti-corrupci\u00f3n o populista Frente Republicano Guatemalteco (FRG) encabezado polo ex-xeneral R\u00edos Montt, e o Partido de Avanzada Nacional (PAN)- o novo Congreso comezou a afastarse da corrupci\u00f3n que caracterizou os seus precursores.\nBaixo o goberno de De Le\u00f3n, o proceso de paz, agora coa participaci\u00f3n das Naci\u00f3ns Unidas, comezou o seu cami\u00f1o. O goberno e a URNG asinaron acordos sobre dereitos humanos (marzo de 1994), o restablecemento de persoas desprazadas (xu\u00f1o de 1994), esclarecemento hist\u00f3rico (xu\u00f1o de 1994), e dereitos ind\u00edxenas (marzo de 1995). Tam\u00e9n se desenvolveu un progreso significativo sobre un acordo socioecon\u00f3mico e agrario.\nAs elecci\u00f3ns nacionais para presidente, o Congreso, e oficinas municipais produc\u00edronse en novembro de 1995. Con case vinte partidos que competiron na primeira volta, a elecci\u00f3n presidencial chegou at\u00e9 un desempate o 7 de xaneiro de 1996 no cal o candidato do PAN, \u00c1lvaro Arz\u00fa Irigoyen derrotou a Alfonso Portillo Cabrera do FRG por un 2% dos votos. Arz\u00fa ganou debido \u00e1 s\u00faa forza na Cidade de Guatemala, onde servira antes como alcalde, ademais da \u00e1rea circundante urbana. Portillo ga\u00f1ou en todos os departamentos rurais excepto Pet\u00e9n. Baixo a administraci\u00f3n de Arz\u00fa, conclu\u00edronse as negociaci\u00f3ns e, en decembro de 1996, o goberno firmou os Acordos de Paz, que resolv\u00eda un conflito de 36 anos. A situaci\u00f3n dos dereitos humanos tam\u00e9n mellorou durante o goberno de Arz\u00fa, e tom\u00e1ronse medidas para reducir a influencia dos militares nos asuntos nacionais.\nS\u00e9culo XXI.\nEn 1999 Alfonso Portillo (FRG) ganou a \u00d3scar Berger (PAN). Ganou en 22 departamentos e na Cidade de Guatemala, que era considerada a fortaleza do PAN. Portillo, \u00e1 parte de ter relaci\u00f3ns co ex-xeneral R\u00edos Montt, o Presidente de feito de Guatemala no 1982-83, acabou cometendo varios furtos polos que est\u00e1 con orde de captura de Guatemala e da Interpol; por desv\u00edos millonarios de di\u00f1eiro.\nNo 2004 foi electo como Presidente de Guatemala o avogado \u00d3scar Berger Perdomo, apoiado pola Grande Alianza Nacional (GANA). O seu goberno foi ineficaz contra a delincuencia organizada, pandillas denominadas \"maras\", a consolidaci\u00f3n do narcotr\u00e1fico (enraizada durante o goberno anterior, e a forte migraci\u00f3n da s\u00faa poboaci\u00f3n (maiormente pobre e acosada pola criminalidade).\nAs seguintes elecci\u00f3ns realizadas no outono de 2007, os partidos pol\u00edticos Unidade Nacional da Esperanza (UNE), liderado polo enxe\u00f1eiro \u00c1lvaro Colom; Partido Patriota (PP), liderado polo xeneral retirado, Otto P\u00e9rez Molina, ganaron os dous primeiros lugares, pasando a unha segunda volta, na que ga\u00f1ou Colom, que se converteu no Presidente da Rep\u00fablica de Guatemala o 14 de xaneiro de 2008.\nEn maio de 2010, a tempestade Agatha e da erupci\u00f3n do volc\u00e1n Pacaya causou danos na costa e na rexi\u00f3n central do pa\u00eds, cun resultado de 30 000 v\u00edtimas..\nDemograf\u00eda.\nDos 13 mill\u00f3ns de habitantes, case a metade da poboaci\u00f3n \u00e9 urbana (onde 3 mill\u00f3ns viven na capital), 76% da poboaci\u00f3n est\u00e1 entre 14 e 45 anos de idade. Desde 1950, a poboaci\u00f3n est\u00e1 crecendo moi r\u00e1pido, pero actualmente se est\u00e1 abrandado, Existe unha pequena comunidade crecente de Coreanos, d'O Salvador, mexicanos, europeos e outros pa\u00edses de Am\u00e9rica; por\u00e9n, moitos guatemaltecos viven en M\u00e9xico ou nos Estados Unidos. A lingua oficial \u00e9 o espa\u00f1ol.\nPoboaci\u00f3n: A maior parte da composici\u00f3n \u00e9tnica do pa\u00eds son ind\u00edxenas (58%), seguido polos mestizos (35%), inferior a 10% da poboaci\u00f3n \u00e9 cauc\u00e1sica.\nRelixi\u00f3n: os cat\u00f3licos representan o 51%, O protestantismo \u00e9 seguido polo 39% da poboaci\u00f3n.\nXeograf\u00eda.\nO cumio m\u00e1is elevada do pa\u00eds \u00e9 o volc\u00e1n Tajumulco (4.220 msnm); destacan tam\u00e9n o Santa Mar\u00eda (3.772 msnm), o Agua (3.766 msnm), o Fuego (3.763 msnm), o volc\u00e1n Atitl\u00e1n (3.537 msnm), situado xunto ao lago hom\u00f3nimo, e o Pacaya (2.552 msnm) achando canda ao Lago de Amatitl\u00e1n, no Departamento de Guatemala. Os terremotos son frecuentes nas proximidades do cinto volc\u00e1nico do sur, onde destru\u00edron numerosos asentamentos. No litoral atl\u00e1ntico, principal sa\u00edda comercial neste oc\u00e9ano, at\u00f3pase o maior lago do pa\u00eds, o Izabal.\nOs r\u00edos de Guatemala de maior lonxitude son: R\u00edo Motagua , R\u00edo Usumacinta, R\u00edo Polochic, R\u00edo Dulce e R\u00edo Sarst\u00fan.\nDepartamentos.\nGuatemala est\u00e1 dividida en 22 departamentos, que se reparten por 8 rexi\u00f3ns administrativas, e pos\u00faen 333 concellos.\nEconom\u00eda.\nGuatemala \u00e9 a maior econom\u00eda de Am\u00e9rica Central, e divide os seguintes factores:\nAgricultura: Representa m\u00e1is de metade do PIB e 51% das exportaci\u00f3ns, onde predominan o caf\u00e9, cardamomo, azucre, bananas, etc. Guatemala \u00e9 un dos maiores exportadores de caf\u00e9 do mundo, e o maior en Am\u00e9rica Central, iso \u00e9 debido \u00e1 chegada de inmigrantes alem\u00e1ns que desenvolveu o caf\u00e9 do pa\u00eds (especialmente nas terras altas).\nIndustria: Representa o 20% do PIB, est\u00e1 utilizada principalmente en produtos t\u00e9xtiles, procesamento de alimentos, montaxe de veh\u00edculos, electrodom\u00e9sticos, pinturas, farmac\u00e9utica, de bebidas, de publicaci\u00f3n, entre outros.\nTurismo: Turismo e investimento estranxeiro est\u00e1 a medrar desde 2007, os pa\u00edses que realizan actividades tur\u00edsticas en Guatemala son europeos, e nortemaericanos"}
{"id": "5028", "revid": "168", "url": "https://gl.wikipedia.org/wiki?curid=5028", "title": "Guzm\u00e1n o Bo", "text": ""}
{"id": "5029", "revid": "72314", "url": "https://gl.wikipedia.org/wiki?curid=5029", "title": "Alonso P\u00e9rez de Guzm\u00e1n", "text": "Alonso P\u00e9rez de Guzm\u00e1n, nado en Le\u00f3n en 1256 e finado en Gauc\u00edn (M\u00e1laga) en 1309, foi un nobre castel\u00e1n pertencente \u00e1 casa ducal de Medina Sidonia. Duque de Niebla e alcumado Guzm\u00e1n o Bo (\"Guzm\u00e1n el Bueno\"), era fillo bastardo do adiantado maior de Andaluc\u00eda, Pedro N\u00fa\u00f1ez de Guzm\u00e1n.\nPor desavinzas cos seus irm\u00e1ns abandona o reino de Castela e ponse \u00f3 servizo do sult\u00e1n de Marrocos. Volve a Castela en 1291, chamado por Sancho IV, quen quer\u00eda aproveita-lo seu co\u00f1ecemento e relaci\u00f3ns cos musulm\u00e1ns na s\u00faa loita cos benimer\u00edns polo control do estreito de Xibraltar. Participa na conquista castel\u00e1 de Tarifa no 1292, e \u00e9 nomeado alcaide da praza en 1293.\n\u00c9 aqu\u00ed de onde xorde a lenda de \"Guzm\u00e1n o Bo\", xa que o sult\u00e1n benimer\u00edn Ibn Ya'qub e o infante Xo\u00e1n, irm\u00e1n do rei, intentan conquista-la praza en 1294. Como unha frota aragonesa estaba a piques de chegar para rompe-lo asedio, os benimer\u00edns intentan acelera-la rendici\u00f3n da praza capturando \u00f3 fillo de Guzm\u00e1n e ameazando con matalo se o alcaide non rend\u00eda Tarifa. Segundo a lenda, Guzm\u00e1n non s\u00f3 non se rendeu sen\u00f3n que ofreceu \u00f3s sitiadores o seu propio coitelo para que cumprisen a s\u00faa ameaza, cousa que fixeron, xesto heroico que lle ga\u00f1ou o alcume \"O Bo\".\nO asedio fracasou finalmente, e Guzm\u00e1n seguiu combatendo contra os musulm\u00e1ns no sur de Espa\u00f1a ata a s\u00faa morte na Serran\u00eda de Ronda."}
{"id": "5030", "revid": "168", "url": "https://gl.wikipedia.org/wiki?curid=5030", "title": "Gran Capit\u00e1n", "text": ""}
{"id": "5032", "revid": "75439", "url": "https://gl.wikipedia.org/wiki?curid=5032", "title": "1643", "text": "Outros.\nHistoria ano a ano"}
{"id": "5033", "revid": "34681", "url": "https://gl.wikipedia.org/wiki?curid=5033", "title": "1710", "text": "Outros.\nHistoria ano a ano"}
{"id": "5034", "revid": "23204", "url": "https://gl.wikipedia.org/wiki?curid=5034", "title": "1720", "text": "Outros.\nHistoria ano a ano"}
{"id": "5035", "revid": "5312", "url": "https://gl.wikipedia.org/wiki?curid=5035", "title": "1809", "text": "1809 (MDCCCIX) foi un ano com\u00fan comezado en domingo segundo o calendario gregoriano."}
{"id": "5036", "revid": "23204", "url": "https://gl.wikipedia.org/wiki?curid=5036", "title": "1839", "text": "Outros.\nHistoria ano a ano"}
{"id": "5037", "revid": "1888", "url": "https://gl.wikipedia.org/wiki?curid=5037", "title": "1881", "text": "Outros.\nHistoria ano a ano"}
{"id": "5038", "revid": "5312", "url": "https://gl.wikipedia.org/wiki?curid=5038", "title": "1937", "text": "1937 (MCMXXXVII) foi un ano com\u00fan comezado en venres segundo o calendario gregoriano. Foi designado como o Ano do Boi segundo o Hor\u00f3scopo Chin\u00e9s, e foi Ano Santo Xacobeo.\nOutros.\nHistoria ano a ano"}
{"id": "5039", "revid": "624", "url": "https://gl.wikipedia.org/wiki?curid=5039", "title": "1248", "text": ""}
{"id": "5040", "revid": "56817", "url": "https://gl.wikipedia.org/wiki?curid=5040", "title": "1624", "text": "Outros.\nHistoria ano a ano"}
{"id": "5041", "revid": "101", "url": "https://gl.wikipedia.org/wiki?curid=5041", "title": "Enyalius", "text": ""}
{"id": "5042", "revid": "23204", "url": "https://gl.wikipedia.org/wiki?curid=5042", "title": "Ares Enyalius", "text": "Nalgunhas ocasi\u00f3ns Ares, deus grego da guerra, \u00e9 chamado Enyalius ou Ares Enyalius, mentres que noutras \"Ares Enyalius\" \u00e9 considerado o deus da guerra dos espartanos.\nHomero ref\u00edrese a el na s\u00faa \"Il\u00edada\" nove veces, en catro das cales \u00e9 presentado coma Meriones, un dos l\u00edderes de Creta durante a Guerra de Troia.\nO poeta Alcm\u00e1n ref\u00edrese a el coma fillo de Ares e Enio algunhas veces e coma fillo de Cronos e Rea outras.\nSegundo o xe\u00f3grafo grego Pausanias, os habitantes de Lacedemonia cr\u00edan que encadeando a s\u00faa imaxe impedir\u00edan que abandonase a Esparta. Tam\u00e9n menciona que en Esparta se sacrificaban cadeli\u00f1os na s\u00faa honra.\nO historiador grego Polibio comparou o deus romano Marte co deus grego Ares e o deus romano Quirino con Enyalius."}
{"id": "5043", "revid": "5312", "url": "https://gl.wikipedia.org/wiki?curid=5043", "title": "1987", "text": "1987 (MCMLXXXVII) foi un ano com\u00fan comezado en xoves no calendario gregoriano. Foi o Ano do Coello no hor\u00f3scopo chin\u00e9s. Foi declarado Ano Internacional da Vivenda para as Persoas sen Fogar pola Organizaci\u00f3n das Naci\u00f3ns Unidas.\nOutros.\nHistoria ano a ano"}
{"id": "5046", "revid": "138256", "url": "https://gl.wikipedia.org/wiki?curid=5046", "title": "Partido Socialista Obrero Espa\u00f1ol", "text": "O Partido Socialista Obrero Espa\u00f1ol (PSOE, en galego: \"Partido Socialista Obreiro Espa\u00f1ol\") \u00e9 un partido pol\u00edtico espa\u00f1ol de centro esquerda fundado en 1879 polo ferrol\u00e1n Pablo Iglesias Posse.\nDurante cen anos definiuse como un partido de clase obreira, socialista e marxista, ata o Congreso Extraordinario de 1979, no que abandonou o marxismo como definici\u00f3n ideol\u00f3xica. Converteuse nun dos dous partidos pol\u00edticos maioritarios de Espa\u00f1a, xunto co Partido Popular, gobernando o pa\u00eds durante a maior parte do r\u00e9xime constitucional iniciado en 1978, coas presidencias de Felipe Gonz\u00e1lez (1982-1996), Jos\u00e9 Luis Rodr\u00edguez Zapatero (2004-2011) e Pedro S\u00e1nchez (2018-presente).\nS\u00e1nchez preside o Goberno de Espa\u00f1a dende o 1 de xu\u00f1o de 2018, logo de ga\u00f1ar a moci\u00f3n de censura contra o anterior presidente do goberno e l\u00edder do PP, Mariano Rajoy, a consecuencia dunha das primeiras sentenzas de condena da trama G\u00fcrtel, que condenou ao Partido Popular.\nPreside ademais os gobernos de comunidades aut\u00f3nomas como Arag\u00f3n, Asturias, Comunidade Valenciana, Illas Baleares, Estremadura e Castela-A Mancha. As s\u00faas mocedades son as Xuventudes Socialistas de Espa\u00f1a e forma parte do Partido Socialista Europeo e da Internacional Socialista.\nHistoria.\nOrixes.\nO PSOE foi o segundo partido socialista e obreiro que se fundou no mundo (s\u00f3 o Partido Socialdem\u00f3crata de Alema\u00f1a (SPD) se fundara con anterioridade), concretamente o 2 de maio de 1879 x\u00fantanse de forma clandestina para fundalo un pequeno n\u00facleo de intelectuais e obreiros (na s\u00faa maior\u00eda tip\u00f3grafos) encabezados por Pablo Iglesias, o 20 de xullo aprobou o seu primeiro programa nunha asemblea na que participaron 40 persoas. \"El Socialista\", o seu \u00f3rgano de difusi\u00f3n apareceu en 1886, celebrou o seu primeiro Congreso en Barcelona en 1888. En 1903 organiz\u00e1ronse as Juventudes Socialistas de Espa\u00f1a. Conseguiu representaci\u00f3n parlamentaria por primeira vez nas elecci\u00f3ns do 8 de maio de 1910, cando a \"Conxunci\u00f3n Republicano-Socialista\" permitiulle a Pablo Iglesias obter 40.899 sufraxios e o t\u00edtulo de deputado a Cortes. Foi reelixido en 1914, en v\u00e9speras do asasinato de Jean Jaur\u00e9s, con 21.956 sufraxios, esta vez present\u00e1ndose por Oviedo. O 9 de abril de 1916 repetiu escano con 18.054 sufraxios. O 24 de febreiro de 1918 Iglesias obtivo 27.694 votos, e por primeira vez estivo acompa\u00f1ado por outros socialistas: Juli\u00e1n Besteiro, Andr\u00e9s Saborit, Francisco Largo Caballero, Daniel Anguiano e Indalecio Prieto, perseguidos en 1917 pola s\u00faa participaci\u00f3n nunha folga xeral revolucionaria.\nEstivo presente na vida p\u00fablica espa\u00f1ola dende os seus comezos, cunha participaci\u00f3n directa na loita revolucionaria contra o r\u00e9xime da Restauraci\u00f3n, caso da folga revolucionaria de ferroviarios de 1917, afogada en Biscaia, Asturias e Madrid.\nComa t\u00f3dolos partidos socialistas marxistas europeos, o PSOE viuse sacudido pola chamada crise das Internacionais, que emerxeu durante a primeira guerra mundial e que acabou separando a comunistas e socialistas en partidos diferentes e confrontados entre eles. En 1919, o Congreso do PSOE estudou a posibilidade de abandonar a II Internacional (socialista) e integrarse na nova Internacional Comunista, ou III Internacional, liderada polo Partido Comunista da Uni\u00f3n Sovi\u00e9tica e posta en marcha por Vladimir Lenin. Nese ano, 1919, o PSOE contaba con 42.000 militantes.\nAnte a divisi\u00f3n existente entre os delegados, o Congreso acordou esperar \u00e1 seguinte reuni\u00f3n da II Internacional para tomar unha decisi\u00f3n. Desconforme coa decisi\u00f3n, a Federaci\u00f3n de Juventudes Socialistas, rama xuvenil que aglutinaba \u00f3s elementos m\u00e1is radicais do partido, decidiu escindirse do PSOE, adherirse \u00e1 [[III Internacional]] e constitu\u00edr a s\u00faa secci\u00f3n espa\u00f1ola co nome de Partido Comunista Espa\u00f1ol, en 1920.\nEse mesmo ano, un novo Congreso Extraordinario aprobaba o ingreso condicionado do PSOE na III Internacional, e resolv\u00eda enviar unha delegaci\u00f3n formada por Fernando de los R\u00edos e Daniel Anguiano \u00e1 Uni\u00f3n Sovi\u00e9tica, para estudar o terreo. \u00d3 seu regreso, De los R\u00edos desaconsellou o sometemento do PSOE \u00e1 \u00f3rbita comunista, na mentres que Anguiano pronunciouse en prol. A propia Internacional Comunista, pola s\u00faa parte, rexeitou as condici\u00f3ns do PSOE para o seu ingreso, e urxiulle a aceptar as 21 Condici\u00f3ns est\u00e1ndar. Neste contexto, o Partido Socialista acordou, nun terceiro Congreso Extraordinario, manterse \u00e1 marxe da III Internacional.\nUn sector minoritario (no que se encontraba a nova Federaci\u00f3n Nacional de Juventudes Socialistas), partidario de ingresar sen dilaci\u00f3ns no Komintern, anunciou a s\u00faa escisi\u00f3n do PSOE e a fundaci\u00f3n do Partido Comunista Obrero Espa\u00f1ol, que se fusionou co Partido Comunista Espa\u00f1ol no Partido Comunista de Espa\u00f1a, \u00fanico partido espa\u00f1ol adherido \u00f3 Komintern en 1921.\nA ditadura de Primo de Rivera e a II Rep\u00fablica.\nAs\u00ed mesmo, o PSOE foi o \u00fanico partido \u00f3 que se lle permitiu permanecer na legalidade durante a ditadura do Xeneral Miguel Primo de Rivera, pois a\u00ednda que Pablo Iglesias asina o 13 de setembro de 1923 o manifesto contra a ditadura, como presidente do partido e da UXT, produciuse unha divisi\u00f3n no seu seo ante a actitude que deb\u00eda manterse fronte ao r\u00e9xime militar. Por un lado, Largo Caballero e Saborit eran partidarios dunha certa colaboraci\u00f3n para permitir o funcionamento do sindicato, mentres que Indalecio Prieto e Fernando de los R\u00edos eran contrarios a esa colaboraci\u00f3n. A crise finalizou coa dimisi\u00f3n da Comisi\u00f3n Executiva de Prieto tras o nomeamento de Largo Caballero como Conselleiro de Estado de Primo de Rivera.\nCoa chegada da II Rep\u00fablica o PSOE que se presentara \u00e1s elecci\u00f3ns en coalici\u00f3n cos republicanos e conseguira 115 deputados forma parte do goberno no primeiro bienio, o denominado republicano-socialista cun total de tres ministros: Francisco Largo Caballero, Indalecio Prieto e Fernando de los R\u00edos. Durante o segundo bienio ou bienio negro, alg\u00fans dirixentes do partido invol\u00facranse nos sucesos revolucionarios de Asturias, co\u00f1ecidos como Revoluci\u00f3n de 1934 e xa non volver\u00eda \u00f3 goberno ata despois de comezada a guerra civil, \u00f3 ser nomeado en setembro Largo Caballero o primeiro presidente do goberno socialista da historia de Espa\u00f1a. No ano 1936 contaba con 60.000 afiliados.\nBaixo os auspicios do partido, v\u00f3tase no 1931 a favor da participaci\u00f3n das mulleres como electoras, postura defendida por Clara Campoamor en contra de parte dos seus propios compa\u00f1eiros, que defend\u00edan un atraso en dita concesi\u00f3n de voto debido \u00e1 influencia da igrexa nas mulleres.\nO PSOE durante o franquismo.\nO PSOE foi ilegalizado durante o per\u00edodo posterior \u00e1 guerra civil espa\u00f1ola, como o foron todos os demais partidos e organizaci\u00f3ns pol\u00edticas a excepci\u00f3n dos pertencentes \u00f3 denominado Movemento Nacional (o partido \u00fanico Falange Espa\u00f1ola Tradicionalista y de las JONS e o seu sindicato vertical, a Central Nacional Sindicalista), os militantes e dirixentes que sobreviviron \u00e1 guerra e permaneceron en Espa\u00f1a sufriron a represi\u00f3n ou permaneceron no silencio mentres o PSOE manti\u00f1a a s\u00faa estrutura no exilio.\nEn 1942 reorganizouse no interior con 300 comit\u00e9s locais nos penais e campos de concentraci\u00f3n. En 1944 formouse a primeira Comisi\u00f3n Executiva no interior detida catro meses despois. Ata 1953, as seis executivas do interior foron desmanteladas pola polic\u00eda e presos os seus dirixentes, ano no que era asasinado o Presidente, Tom\u00e1s Centeno, na sede da Direcci\u00f3n Xeral de Seguridade, hoxe sede do Goberno da Comunidade de Madrid. En xeral en Espa\u00f1a, o PSOE tivo unha actividade clandestina moi inferior \u00e1 do PCE, e practicamente inexistente en moitos territorios como foi o caso de Galicia.\nTras a transici\u00f3n \u00e1 democracia.\nA renovaci\u00f3n ideol\u00f3xica e pol\u00edtica iniciada a comezos dos setenta e culminada no Congreso de Suresnes en 1974, que se impuxo ao PSOE do exilio que dirix\u00eda Rodolfo Llopis o PSOE do interior dirixido por Felipe Gonz\u00e1lez e unha nova xeraci\u00f3n de socialistas, co apoio e a solidariedade da Internacional Socialista, puxo \u00f3 PSOE en condici\u00f3ns de ser protagonista activo da transici\u00f3n e lle permitiu converterse no primeiro partido da oposici\u00f3n nas primeiras elecci\u00f3ns democr\u00e1ticas de 1977. O apoio obtido polos socialistas e por quen propo\u00f1\u00edan un proceso materialmente constitu\u00ednte, evitou que se impuxeran os que pretend\u00edan as reformas das instituci\u00f3ns da ditadura. O PSOE, coas s\u00faas propias achegas e con algunha expresa renuncia dalg\u00fans dos seus postulados sensibles en prol do acordo colectivo, contribu\u00edu decisivamente a alcanzar o consenso do que xurdir\u00eda a actual Constituci\u00f3n espa\u00f1ola de 1978. Dende a oposici\u00f3n cooperou no desenvolvemento inicial da mesma, e articulou unha alternativa pol\u00edtica da que se nutrir\u00edan moitos dos seus futuros proxectos.\nTras o intento golpista de 1981 o PSOE asumiu, dende a oposici\u00f3n, o liderado alternativo de goberno, contribu\u00edndo decisivamente \u00e1 estabilidade pol\u00edtica, \u00e1 consolidaci\u00f3n da transici\u00f3n, \u00f3 afianzamento da democracia, fortalecendo as\u00ed as expectativas de troco.\nO PSOE no goberno.\nNas elecci\u00f3ns de 1982 o PSOE conseguiu m\u00e1is de 10 mill\u00f3ns de votos e maior\u00eda absoluta, Felipe Gonz\u00e1lez asumiu a presidencia do goberno e durante catro lexislaturas, as d\u00faas primeiras con maior\u00eda absoluta, o PSOE gobernou Espa\u00f1a, chegando a gobernar consecutivamente case 14 anos dos 26 anos de normalidade democr\u00e1tica. Atesourou \u00f3 longo dese per\u00edodo un inmenso caudal pol\u00edtico que lle permitiu transformar o pa\u00eds nos m\u00e1is diversos campos, por medio da s\u00faa xesti\u00f3n en concellos, comunidades aut\u00f3nomas e no goberno de Espa\u00f1a. O goberno do PSOE asegurou a estabilidade democr\u00e1tica, en risco tras o intento de golpe de Estado de 1981, consagrou definitivamente a hexemon\u00eda do poder civil e integrou Espa\u00f1a na Comunidade Econ\u00f3mica Europea\nPero en 1996 perder\u00eda as elecci\u00f3ns debido ao esgotamento e \u00e1s acusaci\u00f3ns de corrupci\u00f3n e guerra sucia contra ETA.\nEn 1997, Felipe Gonz\u00e1lez renuncia \u00e1 secretar\u00eda xeral e \u00e9 relevado por Joaqu\u00edn Almunia. Nas primarias do 24 de abril de 1998, Joaqu\u00edn Almunia, candidato oficial perde fronte a Josep Borrell, m\u00e1is carism\u00e1tico, que ten que renunciar debido \u00e1s presi\u00f3ns dos medios e da direcci\u00f3n do partido e a problemas de sa\u00fade.\nNas elecci\u00f3ns do 12 de marzo de 2000, o Partido Popular volve a ga\u00f1ar as elecci\u00f3ns, esta vez por maior\u00eda absoluta. Ese mesmo d\u00eda, Joaqu\u00edn Almunia presenta a s\u00faa dimisi\u00f3n. No 35 congreso, celebrado do 21 ao 23 de xullo de 2000 \u00e9 elixido secretario xeral Jos\u00e9 Luis Rodr\u00edguez Zapatero.\nLiderado de Jos\u00e9 Luis Rodr\u00edguez Zapatero (2000-2012).\nBaixo o liderado de Jos\u00e9 Luis Rodr\u00edguez Zapatero, o PSOE recuperou terreo electoral fronte ao PP, super\u00e1ndoo nas elecci\u00f3ns auton\u00f3micas e municipais de 2003 e ga\u00f1ando as elecci\u00f3ns xerais de 2004 con maior\u00eda simple, as\u00ed como as europeas do mesmo ano. As citadas elecci\u00f3ns xerais coincidiron cos d\u00edas sucesivos aos atentados do 11 de marzo e a criticada xesti\u00f3n do PP dos mesmos.\nNas elecci\u00f3ns xerais de 2008 o Partido Socialista Obrero Espa\u00f1ol volveu ga\u00f1ar os comicios, obtendo 169 deputados, cinco m\u00e1is que en 2004 e un 43,87 % dos votos. En decembro, o PSOE creou o seu propio \"think tank\", a Fundaci\u00f3n Ideas para el Progreso. En 2011 destapouse o caso ERE, a\u00ednda sen pechar.\nLiderado de Alfredo P\u00e9rez Rubalcaba (2012-2014).\nNas elecci\u00f3ns xerais de Espa\u00f1a de 2011, o PSOE, que presentaba a Alfredo P\u00e9rez Rubalcaba como candidato, obtivo 110 escanos (59 menos que 2008, o seu peor resultado desde a restauraci\u00f3n da democracia) e un 28,76 % dos votos. Tampouco nas municipais de 2011 obtivo bos resultados, chegando a perder a segunda cidade m\u00e1is poboada do pa\u00eds, Barcelona, a cal gobernaba desde as primeiras elecci\u00f3ns democr\u00e1ticas. Obtivo o goberno, en cambio, en dez capitais de provincia, sete en solitario (Cuenca, Lleida, Lugo, Ourense, Tarragona, Toledo e Zaragoza) e d\u00faas con apoios (Segovia e Vigo). Respecto de autonom\u00edas, s\u00f3 gobernaba en Andaluc\u00eda (xunto con Izquierda Unida), Asturias (en minor\u00eda, con apoio parlamentario de IU e UPyD) e Canarias (xunto a CC).\nNo 38\u00ba Congreso Federal do PSOE celebrado en Sevilla, Alfredo P\u00e9rez Rubalcaba foi elixido secretario xeral do PSOE o 4 de febreiro de 2012, con 487 votos a favor da s\u00faa candidatura e con 465 votos para a candidatura da s\u00faa rival, Carme Chac\u00f3n.\nTras os malos resultados do PSOE nas elecci\u00f3ns europeas de 2014, P\u00e9rez Rubalcaba anunciou a s\u00faa dimisi\u00f3n e proclam\u00e1ronse tres candidatos: Pedro S\u00e1nchez, Eduardo Madina e Jos\u00e9 Antonio P\u00e9rez Tapias.\nLiderado de Pedro S\u00e1nchez (2014-presente).\nNas elecci\u00f3ns primarias do partido celebradas o 13 de xullo de 2014, Pedro S\u00e1nchez obtivo un 49 % dos votos, fronte a un 36 % de Madina e un 15 % de P\u00e9rez Tapias, convert\u00e9ndose no novo secretario xeral. Afronta o reto de recuperar a unidade do partido e a confianza dos antigos votantes do PSOE, un 25 % dos cales segundo unha enquisa do CIS de outubro de 2014 decantar\u00edase por un novo partido, Podemos. \nNas elecci\u00f3ns ao Parlamento de Andaluc\u00eda de 2015, celebradas anticipadamente en marzo de 2015, o PSOE foi a forza m\u00e1is votada. Con todo, ao non obter maior\u00eda absoluta, a investidura de Susana D\u00edaz como presidenta da Junta foi rexeitada ata en tres ocasi\u00f3ns, a causa do voto en contra de PP, Podemos, Ciudadanos e Izquierda Unida. Marcadas por un \u00abretroceso do bipartidismo\u00bb, nas elecci\u00f3ns municipais de maio de 2015, o PSOE tivo un m\u00ednimo no total de votos; nas elecci\u00f3ns auton\u00f3micas celebradas na mesma data, conseguiu volver ser a formaci\u00f3n m\u00e1is votada na comunidade aut\u00f3noma de Estremadura, as\u00ed como manterse en primeira posici\u00f3n en Asturias. Noutras comunidades como Castela-A Mancha, Comunidade Valenciana, Arag\u00f3n ou as Illas Baleares, foi a segunda forza, polo que necesitar\u00eda pactar con outras formaci\u00f3ns para ocupar os gobernos auton\u00f3micos.\nDespois de non conseguir aprobar os presupostos xerais do estado ao estar gobernando en minor\u00eda, S\u00e1nchez convocou elecci\u00f3ns xerais en abril de 2019, nas que foi o partido m\u00e1is votado, con 123 escanos.\nIdeolox\u00eda.\nA ideolox\u00eda do Partido Socialista Obrero Espa\u00f1ol foi evolucionando ao longo do tempo.\nModelo de estado.\nEn contraste co centralismo que lle caracterizar\u00eda en datas anteriores, coa chegada da Transici\u00f3n o PSOE virar\u00eda a unha posici\u00f3n m\u00e1is federalista respecto da organizaci\u00f3n do Estado. No Congreso de Suresnes de 1974, representado por Felipe Gonz\u00e1lez e Alfonso Guerra, o partido defend\u00eda o dereito de autodeterminaci\u00f3n dos pobos formantes do Estado espa\u00f1ol. Na actualidade, o PSOE propugna un federalismo asim\u00e9trico, situ\u00e1ndose en contra do proceso soberanista de Catalu\u00f1a. Durante os gobernos de Felipe Gonz\u00e1lez o partido caracterizouse pola s\u00faa posici\u00f3n europe\u00edsta, ao considerar clave esta integraci\u00f3n en Europa para a modernizaci\u00f3n econ\u00f3mica do pa\u00eds.\nDef\u00ednense como republicanos a\u00ednda que apoian o consenso constitucional do 1978. Recibiron cr\u00edticas por estar en contra de celebrar un referendo despois da abdicaci\u00f3n de Xo\u00e1n Carlos I. Os expresidentes Felipe Gonz\u00e1lez e Jos\u00e9 Luis Rodr\u00edguez Zapatero situ\u00e1ronse en contra dunha democracia directa ou participativa similar \u00e1 de Su\u00edza, e en contra da revogatoria do mandato.\nPol\u00edtica econ\u00f3mica.\nO PSOE fundouse co prop\u00f3sito de representar e defender os intereses da clase obreira xurdida coa revoluci\u00f3n industrial do s\u00e9culo XIX. Seguindo a corrente filos\u00f3fica e pol\u00edtica marxista, pretend\u00eda a toma do poder pol\u00edtico pola clase traballadora e a socializaci\u00f3n dos medios de produci\u00f3n para establecer a ditadura do proletariado, como per\u00edodo de transici\u00f3n cara \u00e1 sociedade socialista.\nEn 1979 o partido abandonou definitivamente as teses marxistas, da man do seu ent\u00f3n secretario xeral Felipe Gonz\u00e1lez, non sen antes superar grandes tensi\u00f3ns e dous Congresos, o primeiro deles favorable a manter o marxismo. Ante esta situaci\u00f3n, destacados l\u00edderes do interior como Pablo Castellano ou Luis G\u00f3mez Llorente fundaron a corrente ideol\u00f3xica interna Izquierda Socialista, agrupando aos militantes que apostaban por manter maior continuidade coa tradici\u00f3n do partido, en contra da postura m\u00e1is \u00abflexible\u00bb ideoloxicamente pola que apostaron Gonz\u00e1lez e Guerra nos primeiros anos da democracia.\nA pol\u00edtica dos per\u00edodos de goberno de Felipe Gonz\u00e1lez foi definida como socioliberal, e pr\u00f3xima \u00e1 neoliberal, por Julio Ar\u00f3stegui. Fernando Aguilar comparte este punto de vista. Jos\u00e9 Mar\u00eda Mart\u00edn Arce apuntou que as pol\u00edticas aplicadas polos dous primeiros gobernos dun PSOE \u00abcentrista\u00bb liderado por Felipe Gonz\u00e1lez poder\u00edan ser cualificadas como \u00abliberal-progresistas\u00bb. Outra serie de autores apoiou a caracterizaci\u00f3n cr\u00edtica de \u00abneoliberal\u00bb da pol\u00edtica econ\u00f3mica de varios gobernos de Felipe Gonz\u00e1lez.\nVarias fontes adscribiron ao partido \u00e1 socialdemocracia. A pol\u00edtica econ\u00f3mica actual do PSOE foi definida como neoliberal por Vicen\u00e7 Navarro. Alg\u00fans membros do PSOE manifest\u00e1ronse respecto diso: Jos\u00e9 Antonio P\u00e9rez Tapias, ex candidato \u00e1 secretar\u00eda xeral afirmou en 2014 que o PSOE ti\u00f1a que quitarse de encima d\u00e9cadas de \u00abcontaminaci\u00f3n neoliberal\u00bb e Patxi L\u00f3pez afirmou en 2013, despois de perder as elecci\u00f3ns xerais de 2011 que \u00abA esquerda abandonou a s\u00faa responsabilidade ante o neoliberalismo\u00bb.\nPol\u00edtica social.\nApostou por un modelo laico de Estado na d\u00e9cada de 1980, ademais de defender o aborto nos supostos de perigo para a vida da nai, malformaci\u00f3n fetal e violaci\u00f3n. Nos \u00faltimos anos, o PSOE posicionouse a favor do matrimonio homosexual e dunha lei do aborto de prazos.\nResultados electorais.\nO PSOE obtivo o seu primeiro deputado, Pablo Iglesias Posse, nas elecci\u00f3ns xerais de 1910 dentro da Conxunci\u00f3n Republicano-Socialista, que inclu\u00eda xunto ao PSOE ao Partido Republicano Radical (PRR), o Partido Republicano Democr\u00e1tico Federal (PRDF), o Partido de Uni\u00f3n Republicana Autonomista (PURA) e independentes republicanos."}
{"id": "5050", "revid": "23204", "url": "https://gl.wikipedia.org/wiki?curid=5050", "title": "Ares (deus)", "text": "Na mitolox\u00eda grega, Ares (en grego \u1f0a\u03c1\u03b7\u03c2, \"home\", \"conflito\") era o deus da guerra, fillo de Zeus e Hera e un dos deuses ol\u00edmpicos. Os romanos cham\u00e1bano Marte.\nCando Halirrotio violou a Alcipe, filla de Ares e Agraulo, Ares matouno, polo que foi levado a xu\u00edzo: o primeiro xu\u00edzo por asasinato da historia. Foi absolto. Entre os seus compa\u00f1eiros estaban a s\u00faa irm\u00e1 Eris, os seus fillos Fobos e Deimos e Enio. A Ares acompa\u00f1\u00e1bao un s\u00e9quito que inclu\u00eda a Dor, o P\u00e1nico, a Fame e o Esquecemento. A pesar de ser inmortal, era moi sens\u00edbel \u00e1 dor e acud\u00eda correndo onda o seu pai, Zeus, cada vez que era ferido. Foi adorado principalmente en Tracia.\nAres deu a Hip\u00f3lita o cinto que logo lle arrebatar\u00eda Heracles.\nUnha noite, mentres manti\u00f1a relaci\u00f3ns sexuais con Afrodita (que era esposa de Hefestos), Ares puxo a un mozo chamado Alectri\u00f3n \u00e1 s\u00faa porta para que os gardase. Pero este quedou durmido e Helios, o sol, sorprendeu \u00e1 parella. Ares transformou a Alectri\u00f3n nun galo, que dende ent\u00f3n anuncia a chegada do sol pola ma\u00f1\u00e1.\nDurante a Guerra de Troia, Diomedes loitou con Heitor e viu a Ares loitando no bando troiano. Diomedes pediu \u00f3s seus soldados que se retirasen lentamente. Hera, nai de Ares, viu a interferencia deste e pediu permiso a Zeus, para apartar a Ares do campo de batalla. Hera animou a Diomedes a atacar a Ares e este lanzou a s\u00faa lanza contra o deus. Atenea guiou a lanza ata o corpo de Ares, que ruxiu de dor e fuxiu \u00f3 monte Olimpo, o que obrigou \u00f3s troianos a retir\u00e1rense.\nA\u00ednda que foi importante na poes\u00eda e na mitolox\u00eda, Ares foi raramente obxecto de adoraci\u00f3n. E era case sempre venerado en conxunci\u00f3n con outros deuses: por exemplo, compart\u00eda un templo con Afrodita en Tebas.\nHomero chamouno nalgunhas ocasi\u00f3ns: "}
{"id": "5053", "revid": "56817", "url": "https://gl.wikipedia.org/wiki?curid=5053", "title": "Ares Galaxy", "text": "Ares Galaxy \u00e9 un programa de intercambio de arquivos peer-to-peer.\nCaracter\u00edsticas.\nO seu creador descr\u00edbeo como similar a Kazaa. Inicialmente Ares usaba a rede Gnutella, pero seis meses despois da s\u00faa creaci\u00f3n, comezou a empregar a s\u00faa propia rede.\nHai varias raz\u00f3ns polas que a xente prefire o \"Ares Galaxy\" sobre outras redes coma Kazaa ou Gnutella. Os defensores do programa din que ten unha maior velocidade de descarga, non ten spyware nin adware, e pos\u00fae un eficiente e r\u00e1pido sistema de busca. Ares tam\u00e9n pos\u00fae a opci\u00f3n adicional das salas de chat. E, \u00f3 contrario que Kazaa, non est\u00e1 sendo perseguido pola RIAA (Recording Industry Association of America)."}
{"id": "5054", "revid": "22570", "url": "https://gl.wikipedia.org/wiki?curid=5054", "title": "Gonzalo Fern\u00e1ndez de C\u00f3rdoba", "text": "Gonzalo Fern\u00e1ndez de C\u00f3rdoba, nado en Montilla o 1 de setembro de 1453 e finado en Granada o 2 de decembro de 1515, foi un militar espa\u00f1ol, alcumado O Gran Capit\u00e1n. Loitou na conquista de Granada e na Guerra de N\u00e1poles \u00e1s ordes dos Reis Cat\u00f3licos, e est\u00e1 considerado o inventor da guerra moderna.\nTraxectoria.\nDe neno foi parte do s\u00e9quito de Isabel a Cat\u00f3lica. Loitou a favor de Isabel na guerra civil castel\u00e1 e en Granada. En recompensa polos seus destacados servizos, recibiu unha encomenda da Orde de Santiago, se\u00f1or\u00edo de \"Orjiva\" e algunhas rendas sobre a seda granadina, o cal contribu\u00edu a que se enriquecese.\nA guerra de Italia.\nEn 1495 foi chamado \u00e1 guerra de N\u00e1poles, onde tanto Fernando II de Arag\u00f3n e o rei de Francia (naquel momento Lu\u00eds XII). Tras unha curta campa\u00f1a de tres anos e tras acadar importantes triunfos, volveu a Espa\u00f1a. Al\u00ed foi nomeado duque de Sant\u00e1ngelo.\nEn 1500 foi enviado de novo a N\u00e1poles para consolidar a posici\u00f3n de Espa\u00f1a en N\u00e1poles tras un tratado con Francia. Os roces cos ex\u00e9rcitos franceses, por\u00e9n, conduciron \u00f3 enfrontamento con estes. Os franceses superaban amplamente en n\u00famero \u00f3s espa\u00f1ois, o que fixo que o Gran Capit\u00e1n seguise t\u00e1cticas defensivas, refuxi\u00e1ndose en prazas fortes. A grande estratexia do Gran Capit\u00e1n conduciu \u00e1 vitoria sobre os franceses en Ceri\u00f1ola, en 1503. O comandante franc\u00e9s, o duque de Nemours, morreu en combate.\nGrazas a esta vitoria, o ex\u00e9rcito espa\u00f1ol apropiouse de todo o reino de N\u00e1poles. Lu\u00eds XII de Francia mandou un novo ex\u00e9rcito, que foi derrotado en 1504 en Garellano. Tras estes acontecementos, o ex\u00e9rcito franc\u00e9s rendeuse en Gaeta.\nDe vicerrei \u00e1 perda do favor real.\nTerminada a guerra de N\u00e1poles gobernou como vicerrei de N\u00e1poles durante catro anos, mais foi deposto do goberno por temores de Fernando de Arag\u00f3n de que se volvese demasiado poderoso e se independizase. O Gran Capit\u00e1n intentou dar contas \u00f3 rei de que non ti\u00f1a pensado traizoalo (no Arquivo de Simancas).\nO Gran Capit\u00e1n retirouse a ent\u00f3n a Loja, a\u00ednda que ti\u00f1a desexos de volver a Italia, e morreu en 1515."}
{"id": "5055", "revid": "23204", "url": "https://gl.wikipedia.org/wiki?curid=5055", "title": "Amateur Radio Emergency Service", "text": "A Amateur Radio Emergency Service ou ARES (Servizo Radio-Afeccionado de Emerxencia) \u00e9 un corpo de voluntarios adestrados e autorizados para asistir como servizo p\u00fablico e comunicaci\u00f3n de emerxencia nos Estados Unidos e o Canad\u00e1. Est\u00e1 patrocinada pola American Radio Relay League (Liga Americana de Transmisores de Radio) e a Radio Amateurs of Canada\nNormalmente, a ARES est\u00e1 organizada por cidade e condado e est\u00e1 asociada co concello local ou co goberno do condado. O m\u00e1is alto na estrutura de mando \u00e9 o \"Section Emergency Coordinator\" (Coordinador da Secci\u00f3n de Emerxencias), ou SEC. Esta persoa \u00e9 membro do \"Section Managers Cabinet\" (Gabinete da Secci\u00f3n de Administradores) respons\u00e1bel das comunicaci\u00f3ns de emerxencia. O SEC ten \u00e1s s\u00faas ordes \u00f3s \"District Emergency Coordinators\" (Coordinadores de Emerxencias do Distrito) ou DECs. Cada DEC ten un ou m\u00e1is \"Emergency Coordinators\" (Coordinadores de Emerxencias), ou ECs, traballando para eles.\nO EC \u00e9 o respons\u00e1bel da organizaci\u00f3n dun grupo local da ARES."}
{"id": "5057", "revid": "23204", "url": "https://gl.wikipedia.org/wiki?curid=5057", "title": "Glasnost", "text": "A Glasnost \u00e9 un termo ruso que significa transparencia ou apertura.\nNo XXVII Congreso do Partido Comunista da Uni\u00f3n Sovi\u00e9tica (PCUS), en febreiro de 1986, Mikhail Gorbachev propuxo a pol\u00edtica de \"Glasnost\", para modernizar \u00f3 cidad\u00e1n sovi\u00e9tico medio e limar asperezas co bloque occidental. Esta pol\u00edtica significaba unha maior liberdade de prensa nos medios de comunicaci\u00f3n. As\u00ed, Gorbachev conseguiu grandes logros diplom\u00e1ticos con outras potencias, mentres o descontento popular medraba, xa que a liberdade de prensa informou \u00f3s cidad\u00e1ns do pacto cos nazis (pacto Molotov-Ribbentrop), das baixas en Afganist\u00e1n e da lamentable situaci\u00f3n econ\u00f3mica."}
{"id": "5058", "revid": "5863", "url": "https://gl.wikipedia.org/wiki?curid=5058", "title": "Ares Shrike 5.56", "text": "A Shrike 5.56 \u00e9 unha arma lixeira de asalto fabricada por Ares Defense Systems (Sistemas de Defensa Ares).\nA Shrike 5.56 non \u00e9 unha arma completamente funcional. \u00c9 un kit que, cando se combina cun M16/M4 ou similar, se transforma nunha arma autom\u00e1tica de asalto similar \u00e1 M249. \u00c9 m\u00e1is lixeira e compacta que un rifle de asalto. Ares proclama que a Shrike \u00e9 a pistola cargada por cinto m\u00e1is lixeira do mundo."}
{"id": "5059", "revid": "169", "url": "https://gl.wikipedia.org/wiki?curid=5059", "title": "Guerra Fr\u00eda", "text": ""}
{"id": "5060", "revid": "56817", "url": "https://gl.wikipedia.org/wiki?curid=5060", "title": "Ares Defense Systems", "text": "A Ares Defense Systems \u00e9 unha empresa estadounidense fabricante de armas. Est\u00e1 localizada na US Government\u2019s Radford Army Ammunition Plant (\"Planta de Munici\u00f3n Militar de Radford do Goberno dos Estados Unidos\") en Radford, Virxinia. Pos\u00fae os seguintes Federal Firearms Licenses (\"Permisos Federais de Armas de Fogo\"):\nO seu produto m\u00e1is co\u00f1ecido \u00e9 a Shrike 5.56 que subministra \u00f3 ex\u00e9rcito e \u00e1s forzas de seguridade dos Estados Unidos."}
{"id": "5061", "revid": "101", "url": "https://gl.wikipedia.org/wiki?curid=5061", "title": "Shrike 5.56", "text": ""}
{"id": "5062", "revid": "89787", "url": "https://gl.wikipedia.org/wiki?curid=5062", "title": "Ar\u00e8s, Gironde, Francia", "text": "Ar\u00e8s \u00e9 un concello franc\u00e9s, situado na beira da Laguna de Arcachon no departamento de Gironde na rexi\u00f3n de Aquitania. At\u00f3pase a 47\u00a0km de Bordeos, a 42\u00a0km de Arcachon e a 7\u00a0km do Oc\u00e9ano Atl\u00e1ntico. Ten unha superficie de 5.849 hect\u00e1reas das que 4.262 son de bosque. Ten unha poboaci\u00f3n de 4.741 habitantes (segundo o censo do 2003)."}
{"id": "5063", "revid": "98629", "url": "https://gl.wikipedia.org/wiki?curid=5063", "title": "Abril P\u00e9rez", "text": "Abril P\u00e9rez (ou Abril Peres) foi un xograr compostel\u00e1n da primeira metade do s\u00e9culo XIII.\nTraxectoria.\nTradicionalmente identif\u00edcaselle co nobre portugu\u00e9s \"Abril Peres de Lumiares\" falecido en 1245. Por\u00e9n, estudosos como Ant\u00f3nio Resende de Oliveira, identif\u00edcano cun xograr documentado en Lisboa en 1221 ou cun burgu\u00e9s de Santiago de Compostela, irm\u00e1n do c\u00f3engo Abril Fern\u00e1ndez, que aparece nun documento de 1269.\nObra.\nTan s\u00f3 se co\u00f1ece unha composici\u00f3n s\u00faa, unha tenz\u00f3n con Bernal de Bonaval na cal se compara o valor das s\u00faas respectivas donas e aparece no folio 227v do c\u00f3dice da Biblioteca Nacional de Lisboa."}
{"id": "5068", "revid": "23204", "url": "https://gl.wikipedia.org/wiki?curid=5068", "title": "Marte (deus)", "text": "Na mitolox\u00eda romana, Marte (en lat\u00edn \"Mars\") era o deus da guerra, equivalente \u00f3 Ares da mitolox\u00eda grega e mais ao Smertrios da mitolox\u00eda celta. Fillo de Xuno e unha flor m\u00e1xica (X\u00fapiter). Inicialmente foi o deus da fertilidade e a vexetaci\u00f3n, e o protector do gando, pero despois foi asociado coa loita. Ofrec\u00edanselle sacrificios antes das batallas e dic\u00edase que aparec\u00eda nos campos de batalla acompa\u00f1ado por Bellona, unha deusa guerreira. Dise que a s\u00faa esposa era Nerio.\nCulto.\nO seu principal templo estaba na capital do imperio que compart\u00eda con X\u00fapiter e Quirino. O templo a \"Mars Ultor\" (\"o vingador\") estaba no Forum Augustus. Outro templo dedicado a \"Mars Gradivus\" (\"O que precede \u00f3 ex\u00e9rcito na batalla\") estaba situado no lugar onde se concentraba o ex\u00e9rcito antes de partir a unha guerra. O Campus Martius (\"campo de Marte\") era onde adestraban os soldados e atletas.\nAs Feriae Marti celebr\u00e1banse o 1 de marzo e o Armilustrium o 19 de outubro. Cada cinco anos celebr\u00e1base a Suovetaurillia, na que se sacrificaban na s\u00faa honra un porco, unha ovella e un touro. O 27 de febreiro e o 14 de marzo, ti\u00f1an lugar as carreiras de cabalos da Equirria. O 23 de marzo celebr\u00e1base o Tubilustrium no que se purificaban as armas e as trompetas de guerra.\nMarte era representado como un guerreiro con armadura cun helmo con crista. O lobo e o peto eran os seus s\u00edmbolos. Fillos seus foron Fuga e Timor.\nO mes de marzo e o planeta Marte cham\u00e1ronse as\u00ed na s\u00faa honra. \u00c1 s\u00faa honra foi dedicado tam\u00e9n un d\u00eda da semana: o \"dies Martis\", ou sexa, o martes.\nMarte, \u00f3 contrario que o seu equivalente grego, Ares, foi m\u00e1is venerado que a maior\u00eda dos deuses romanos debido a que os seus fillos R\u00f3mulo e Remo fundaron Roma. Os romanos cham\u00e1banse a si mesmos \"fillos de Marte\"."}
{"id": "5069", "revid": "98629", "url": "https://gl.wikipedia.org/wiki?curid=5069", "title": "Marte", "text": "Marte \u00e9 o cuarto planeta do Sistema Solar pola s\u00faa proximidade ao Sol. Chamado as\u00ed polo deus da guerra da mitolox\u00eda romana Marte, recibe \u00e1s veces o alcume de \"planeta vermello\" debido \u00e1 aparencia avermellada que lle confire o \u00f3xido de ferro que domina a s\u00faa superficie. Ten unha atmosfera delgada formada por di\u00f3xido de carbono, e d\u00faas l\u00faas, pequenas e deformadas: Fobos e Deimos, posibelmente asteroides capturados polo planeta, as\u00ed mesmo ten apenas un cuarto da superficie da Terra e apenas un d\u00e9cimo da s\u00faa masa. Forma parte dos chamados planetas tel\u00faricos (de natureza rochosa, como a Terra) e \u00e9 o planeta interior m\u00e1is afastado do Sol. \u00c9, en moitos aspectos, o m\u00e1is parecido \u00e1 Terra.\nA\u00ednda que en aparencia poder\u00eda parecer un planeta morto, non o \u00e9. Os seus campos de dunas seguen sendo mecidos polo vento marciano, os seus casquetes polares cambian coas estaci\u00f3ns e ata parece que hai alg\u00fans pequenos fluxos estacionais de auga.\nTycho Brahe mediu con gran precisi\u00f3n o movemento de Marte no ceo. Os datos sobre o movemento retr\u00f3grado aparente (os chamados \"lazos\") permitiron a Kepler achar a natureza el\u00edptica da s\u00faa \u00f3rbita e determinar as leis do movemento planetario co\u00f1ecidas como leis de Kepler.\nForma parte dos planetas superiores \u00e1 Terra, que son aqueles que nunca pasan entre o Sol e a Terra. As s\u00faas fases (porci\u00f3n iluminada vista desde a Terra) est\u00e1n pouco marcadas, feito que \u00e9 f\u00e1cil de demostrar xeom\u00e9tricamente. Considerando o tri\u00e1ngulo Sol-Terra-Marte, o \u00e1ngulo de fase \u00e9 o que forman o Sol e a Terra vistos desde Marte. Alcanza o seu valor m\u00e1ximo nas cuadraturas cando o tri\u00e1ngulo STM \u00e9 rect\u00e1ngulo na Terra. Para Marte, este \u00e1ngulo de fase non \u00e9 nunca maior de 42\u00b0, e o seu aspecto de disco giboso \u00e9 an\u00e1logo ao que presenta a L\u00faa 3,5 d\u00edas antes ou logo da L\u00faa chea. Esta fase, visible cun telescopio de afeccionado, non logrou ser vista por Galileo, quen s\u00f3 supuxo a s\u00faa existencia.\nExploraci\u00f3n.\nAs sondas Viking foron os primeiros aparellos humanos en tocar o planeta en 1976, levado a cabo experimentos que a\u00ednda se seguen interpretando corenta anos despois.\nEn setembro de 2021, o rover da sonda Perseverance recolleu a primeira mostra de chan marciano.\nCaracter\u00edsticas.\nMarte ten casquetes polares que conte\u00f1en auga e di\u00f3xido de carbono xeados. Pos\u00fae a maior monta\u00f1a do sistema solar, o Monte Olimpus, que ten 25\u00a0km de altura. Marte ten unha atmosfera moi fina, cunha presi\u00f3n na superficie de 7,5 milibares (a da Terra ten 1013 mb), estando composta nun 95% por di\u00f3xido de carbono e moi pouco os\u00edxeno.\nForma parte dos denominados planetas tel\u00faricos (de natureza rochosa, como a Terra) e \u00e9 o primeiro dos planetas exteriores \u00e1 \u00f3rbita terrestre. \u00c9, posibelmente, o m\u00e1is semellante \u00e1 Terra.\nTycho Brahe mediu con gran precisi\u00f3n o movemento de Marte no ceo. Os datos sobre o movemento retr\u00f3grado aparente permitiron a Johannes Kepler achar a natureza el\u00edptica da s\u00faa \u00f3rbita e determinar as leis do movemento planetario co\u00f1ecidas como leis de Kepler.\nAuga e atmosfera.\nMarte ten un lugar especial na imaxinaci\u00f3n popular debido \u00e1 crenza de que o planeta \u00e9 ou foi habitado no pasado. Esta idea xurdiu debido \u00e1s observaci\u00f3ns realizadas a fin do s\u00e9culo XIX por Percival Lowell. Percival Lowell observaba canles e \u00e1reas que mudaban de tonalidade coas estaci\u00f3ns do ano e imaxinou Marte habitado por unha civilizaci\u00f3n antiga que loitaba para non morrer de sede. De feito, o que Percival Lowell observou ou non exist\u00eda ou eran leitos secos ou mudanzas naturais na coraci\u00f3n do planeta debido a tempestades de area. De xeito m\u00e1is recente, a pol\u00e9mica en torno da existencia da vida en Marte foi reavivada coa descoberta dun meteorito marciano con pos\u00edbeis vestixios de vida.\nA misi\u00f3n ExoMars ten previsto recoller m\u00e1is datos, mais cada vez hai m\u00e1is evidencia de que no pasado Marte ti\u00f1a unha atmosfera m\u00e1is densa e grosa, con auga abonda para escavar unha estrutura dendr\u00edtica de fluxos de auga na s\u00faa superficie, habida conta de que hai zonas con vales de ata dous km de largo e 200 metros de profundidade con caracter\u00edsticas fluviais.\nO polo sur marciano adoita estar cuberto cunha capa de 1,5 km de espesor de xeo, cunha extensi\u00f3n duns 400 km.\nNo 2021, Mars Express (que orbita o planeta dende 2003), corroborou diversos datos: o 95 % da atmosfera marciana est\u00e1 constitu\u00edda por di\u00f3xido de carbono, o planeta ten tres capas de ozono (unha permanente, outra asociada a estaci\u00f3ns no hemisferio norte e outra a estaci\u00f3ns no hemisferio sur) entre 100 e 1000 veces m\u00e1is tenues que na Terra.\nEstrutura interna.\nAo igual que a Terra, Marte experimentou diferenciaci\u00f3n planetaria, resultando nun denso e met\u00e1lico n\u00facleo reodeado por materiais menos densos. Os actuais modelos do interior do planeta calculan un n\u00facleo duns 1794\u00a0km \u00b1 65\u00a0km de radio, formado principalmente por ferro e n\u00edquel cun 16\u201317% de xofre. Este n\u00facleo de sulfuro de ferro \u00e9 parcialmente flu\u00eddo, e ten o dobre de concentraci\u00f3n dos elementos m\u00e1is lixeiros existentes no n\u00facleo terrestre. O n\u00facleo est\u00e1 rodeado por un manto de silicatos que formou moitos dos elementos tect\u00f3nicos e volc\u00e1nicos do planeta, pero que agora semella estar latente. Ademais de silicio e os\u00edxeno, os elementos m\u00e1is abundantes na codia marciana son ferro, magnesio, aluminio, calcio e potasio. O espesor medio da codia de Marte \u00e9 duns 50\u00a0km, chegando a un m\u00e1ximo de 125\u00a0km. A codia da Terra, cunha media de 40\u00a0km, ten s\u00f3 un terzo do grosor da de Marte en comparaci\u00f3n co tama\u00f1o dos dous planetas. A misi\u00f3n InSight prevista para o 2016 usar\u00e1 un sism\u00f3metro para limitar mellor os modelos do interior do planeta.\nXeograf\u00eda.\nA superficie de Marte \u00e9 ca\u00f3tica en moitos sectores e conserva as pegadas de grandes cataclismos que non te\u00f1en equivalente na Terra. Espec\u00falase que as zonas volc\u00e1nicas poder\u00edan ter covas de tama\u00f1o 100 ou 1000 veces maior que as terrestres, que no futuro poder\u00edan dar acubillo a colonias no seu interior.\nUnha caracter\u00edstica do hemisferio norte \u00e9 a existencia dun enorme avultamento que cont\u00e9n o complexo volc\u00e1nico de Tharsis. Nel at\u00f3pase o Monte Olimpo, o maior volc\u00e1n do sistema solar, cunha altura calculada de entre 21 e 26\u00a0km e a s\u00faa base ten un largo de 600\u00a0km. As coladas de lava crearon un z\u00f3colo cun bordo que forma un cant\u00edn de 6\u00a0km de altura. Hai que engadir a grande estrutura colapsada de Alba Patera. As \u00e1reas volc\u00e1nicas ocupan o 10\u00a0% da superficie do planeta. Alg\u00fans cr\u00e1teres amosan sinais de actividade recente e te\u00f1en petrificada nas s\u00faas abas. A pesar destas evidencias, non foi ata maio de 2007 cando o Spirit descubriu cun alto grao de certeza o primeiro dep\u00f3sito volc\u00e1nico signo dunha antiga actividade volc\u00e1nica na zona denominada Home Plate, situada na base interior do cr\u00e1ter Gusev. Unha das mellores probas \u00e9 a que os investigadores chaman \"bomb sag\" (a marca da bomba). Cando se atopan a lava e a auga, a explosi\u00f3n lanza cara a arriba anacos de roca, alg\u00fans dos cales volven caer e encaixan en dep\u00f3sitos m\u00e1is brandos.\nPr\u00f3ximo ao ecuador e cunha lonxitude superior aos 3000\u00a0km, unha largura de ata 600\u00a0km e unha profundidade de ata 8\u00a0km, Valles Marineris \u00e9 un can\u00f3n que se formou polo afundimento do terreo a causa da formaci\u00f3n do avultamento de Tharsis.\nHai unha evidencia clara de erosi\u00f3n en varios lugares de Marte, tanto polo vento como pola auga. Existen na superficie longos vales sinuosos semellantes a leitos de r\u00edos. Eses inmensos vales poden ser o resultado de fracturas ao longo das que correron grandes cantidades de lava e, posteriormente, de auga. A superficie do planeta conserva verdadeiras redes hidrogr\u00e1ficas, hoxe secas. Todos estes detalles da superficie suxiren un pasado con outras condici\u00f3ns ambientais en que a auga causou estes leitos mediante inundaci\u00f3ns catastr\u00f3ficas.\nAo igual que a L\u00faa e Mercurio, Marte non presenta tect\u00f3nica de placas activa, como a Terra. Non hai evidencias de movementos horizontais recentes na superficie tales como monta\u00f1as por pregamento tan com\u00fans na terra. Non obstante, a Mars Global Surveyor en \u00f3rbita arredor de Marte detectou en varias rexi\u00f3ns do planeta extensos campos magn\u00e9ticos de baixa intensidade. Este achado inesperado dun probable campo magn\u00e9tico global, activo no pasado e agora desaparecido, pode ter interesantes implicaci\u00f3ns para a estrutura interior do planeta.\nO hemisferio norte de Marte cont\u00e9n tres grandes cuncas, Utop\u00eda, Acidalia e Arcadia, das que a primeira \u00e9 a maior cunca de impacto co\u00f1ecida do Sistema Solar, cun di\u00e1metro de 3300 km, case dobre da dimensi\u00f3n N-S do deserto do S\u00e1hara.\nRotaci\u00f3n.\nCo\u00f1\u00e9cese con exactitude o que tarda a rotaci\u00f3n de Marte debido a que as manchas que se observan na s\u00faa superficie, escuras e ben delimitadas, son excelentes puntos de referencia. Foron observadas por primeira vez en 1659 por Christiaan Huygens que asignou \u00e1 s\u00faa rotaci\u00f3n a duraci\u00f3n dun d\u00eda. En 1666, Giovanni Cassini fixouna en 24\u00a0h 40\u00a0min, valor moi aproximado ao real. Trescentos anos de observaci\u00f3ns de Marte deron por resultado o valor de 24\u00a0h 37\u00a0min 22,7\u00a0x para o d\u00eda sideral. Marte rota en sentido antihorario, ao igual que a Terra.\nDa duraci\u00f3n do d\u00eda sideral ded\u00facese que o \"d\u00eda solar\" ten en Marte unha duraci\u00f3n de .\nO d\u00eda solar medio ou tempo entre dous pasos consecutivos do Sol medio por o meridiano do lugar, dura . O d\u00eda solar en Marte ten, igual que o da Terra, unha duraci\u00f3n variable. Por\u00e9n, en Marte a variaci\u00f3n \u00e9 maior pola s\u00faa elevada excentricidade.\nTraslaci\u00f3n.\nO ano marciano dura 1\u00a0ano 321\u00a0d\u00edas e 7\u00a0horas terrestres, ou 668,6 d\u00edas marcianos.\nL\u00faas.\nMarte ten d\u00faas l\u00faas naturais relativamente pequenas, Fobos e Deimos, cunha \u00f3rbita pr\u00f3xima ao planeta. A teor\u00eda m\u00e1is aceptada \u00e9 que sexan asteroides capturados, pero a s\u00faa orixe segue sendo incerta. \u00c1mbolos dous sat\u00e9lites foron descubertos en 1877 por Asaph Hall, e foron bautizados as\u00ed polos personaxes Fobos (p\u00e1nico/medo) e Deimos (terror/pavor) que, na mitolox\u00eda grega, acompa\u00f1aban ao seu pai Ares, deus da guerra, \u00e1 batalla. Ares \u00e9 como os romanos co\u00f1ec\u00edan a Marte.\n\u00d3rbita.\nA \u00f3rbita de Marte \u00e9 moi exc\u00e9ntrica (0,09): entre o seu afelio e o seu perihelio, a distancia do planeta \u00f3 Sol difire nuns 42,4 millones de quil\u00f3metros. Grazas \u00e1s excelentes observaci\u00f3ns de Tycho Brahe, Kepler deuse conta desta separaci\u00f3n e chegou a descubrir a natureza el\u00edptica das \u00f3rbitas planetarias consideradas ata ent\u00f3n como circulares.\nEste efecto ten unha grande influencia no clima marciano, a diferenza de distancias \u00f3 Sol causa unha variaci\u00f3n de temperatura duns 30\u00a0\u00b0C no punto subsolar entre o afelio e o perihelio.\nSe dentro desa \u00f3rbita se debuxa a da Terra, cuxa elipse \u00e9 moito menos alongada, pode observarse tam\u00e9n que a distancia da Terra a Marte est\u00e1 suxeita a grandes variaci\u00f3ns. No momento da conxunci\u00f3n, \u00e9 dicir, cando o Sol est\u00e1 situado entre ambos planetas, a distancia entre estes pode ser de 399 mill\u00f3ns de quil\u00f3metros e o di\u00e1metro aparente de Marte \u00e9 de 3,5\". Durante as oposici\u00f3ns m\u00e1is favorables esa distancia queda reducida a menos de 56 millo\u00f3ns de quil\u00f3metros e o di\u00e1metro aparente de Marte \u00e9 de 25\", alcanzando unha magnitude de -2,8 (sendo ent\u00f3n o planeta m\u00e1is brillante con excepci\u00f3n de Venus). Dada a pequenez do globo marciano, a s\u00faa observaci\u00f3n telesc\u00f3pica presenta interese especialmente entre os per\u00edodos que preceden e seguen \u00e1s oposici\u00f3ns.\nAsteroides troianos.\nMarte pos\u00fae, como X\u00fapiter, alg\u00fans asteroides troianos nos puntos de Lagrange L4 e L5; os tres asteroides reco\u00f1ecidos oficialmente pola Uni\u00f3n Astron\u00f3mica Internacional e o Minor Planet Center son: 5261 \"Eureka\", 101429 VF31 e o 121514 UJ7. Tam\u00e9n se descubriron en Marte os seguintes asteroides troianos: 1999 UJ7 (no punto L 4),1998 VF31, 2001 DH47, 2001 FG24, e 2001 FR127 (no punto L 5). Os asteroides coorbitales 1998 QH56 e 1998 SD4 non se consideran como Troianos porque non son estables e ser\u00e1n afastados pola gravitaci\u00f3n de Marte nos pr\u00f3ximos 500.000 anos.\nVida.\nAs teor\u00edas actuais que pred\u00edn as condici\u00f3ns nas que se pode atopar vida requiren a dispo\u00f1ibilidade de auga en estado l\u00edquido. \u00c9 por iso tan importante a s\u00faa procura, a\u00ednda non achada neste planeta. Tan s\u00f3 p\u00faidose atopar auga en estado s\u00f3lido (xeo) e espec\u00falase que baixo terra poden darse as condici\u00f3ns ambientais para que a auga se mante\u00f1a en estado l\u00edquido. Trazas de gas metano foron detectadas na atmosfera de Marte en 2003 o cal \u00e9 considerado un misterio, xa que baixo as condici\u00f3ns atmosf\u00e9ricas de Marte e a radiaci\u00f3n solar, o metano \u00e9 inestable e desaparece despois de varios anos, o que indica que debe de existir en Marte unha fonte produtora de metano que mant\u00e9n esa concentraci\u00f3n na s\u00faa atmosfera, e que produce un m\u00ednimo de 150 toneladas de metano cada ano. Plan\u00e9ase que a futura sonda Mars Science Laboratory, incl\u00faa un espectr\u00f3metro de masas capaz de medir a diferenza entre 14C e 12C para determinar se o metano \u00e9 de orixe biol\u00f3xica ou xeol\u00f3xica. No entanto, no pasado existiu auga l\u00edquida en abundancia e unha atmosfera m\u00e1is densa e protectora; estas son as condici\u00f3ns que se cren m\u00e1is favorables que houbo de desenvolverse a vida en Marte. O meteorito ALH84001 que se considera orixinario de Marte, foi atopado na Ant\u00e1rtida en decembro de 1984 por un grupo de investigadores do proxecto ANSMET e alg\u00fans investigadores consideran que as formas regulares poder\u00edan ser microorganismos fosilizados.\nExploraci\u00f3n.\nA exploraci\u00f3n de Marte est\u00e1 chea de problemas. O primeiro sat\u00e9lite que conseguiu fotografar Marte con \u00e9xito foi o Mariner 4, durante un sobrevoo en 1965. Os sovi\u00e9ticos conseguiron aterrar unha sonda en 1974, mais a primeira misi\u00f3n cientificamente importante foi a sonda Viking I americana en 1976. Unha das m\u00e1is exitosas misi\u00f3ns a Marte foi a sonda Mars Pathfinder que enviou un veh\u00edculo robot que recolleu moita informaci\u00f3n sobre a superficie marciana. Recentemente, o que ten m\u00e1is \u00e9xito de todos os proxectos \u00e9 a Mars Global Surveyor, que fotografou Marte cunha resoluci\u00f3n moito maior do que puideron facer as misi\u00f3ns anteriores .\nOs dous sat\u00e9lites de Marte te\u00f1en forma de pataca. Por seren tan pequenos - Fobos, 28\u00a0km de di\u00e1metro, e Deimos, 16\u00a0km - s\u00f3 foron descubertos en 1877. Outras misi\u00f3ns m\u00e1is recentes exitosas son as dos robots de exploraci\u00f3n \"Spirit\" (Esp\u00edrito) e o seu irm\u00e1n xemelgo \"Opportunity\" (Oportunidade).\nO Spirit foi lanzado o 10 de xu\u00f1o do 2003 e, despois de viaxar 487 mill\u00f3ns de quil\u00f3metros, chegou \u00e1 superficie de Marte e descendeu en paraca\u00eddas ata o cr\u00e1ter Gusev o 4 de xaneiro de 2004. O Opportunity \u00e1 s\u00faa vez foi lanzado a 7 de xullo de 2003. Pousou o d\u00eda 25 de xaneiro de 2004 en \"Meridiani Planum\", no p\u00f3lo norte.\nXa a sonda Beagle2, da Axencia Espacial Europea (ESA), enviada a trav\u00e9s da sonda orbital \"Mars Express\", non deu sinais de funcionamento despois da chegada ao \"planeta vermello\".\nA Mars Science Laboratory, bautizada como \"Curiosity\", foi lanzada dende a Terra o 26 de novembro de 2011, e chegou a Marte o 6 de agosto do ano 2012. \u00c9 m\u00e1is grande e m\u00e1is avanzada que os Mars Exploration Rovers, cun rango de movemento de 90 m/h. Entre os seus instrumentos at\u00f3pase un l\u00e1ser qu\u00edmico de mostraxe que pode deducir a composici\u00f3n das rochas a unha distancia de 7 metros.\nNo ano 2008 a NASA anunciou MAVEN, unha misi\u00f3n rob\u00f3tica para 2013 para proporcionar informaci\u00f3n sobre a atmosfera de Marte. Tras comezar a misi\u00f3n EXOMars coa posta en \u00f3rbita do Trace Gas Orbiter, en conxunto con Roscosmos, no 2018 a ESA lanzou o seu primeiro \"Rover\" cara o planeta; o ExoMars Rover Rosalind Franklin, que ten previsto comezar a operar no 2020, capaz de perforar 2 metros o solo para buscar mol\u00e9culas org\u00e1nicas.\nNo 2019 Mars Express, veh\u00edculo da ESA en \u00f3rbita, explora a superficie de Marte, tomando fotos, entre outros, do Nirgal Vallis."}
{"id": "5072", "revid": "89787", "url": "https://gl.wikipedia.org/wiki?curid=5072", "title": "Aabenraa", "text": "Aabenraa, en dan\u00e9s \u00c5benr\u00e5, \u00e9 o nome que recibe unha cidade dinamarquesa de 22\u00a0000 habitantes, capital do condado de Xutlandia do Sur na rexi\u00f3n de Nordslevig, situada no fiorde do mesmo nome. Literalmente, o seu nome significa \"costa aberta\", a forma dialectal propia \u00e9 Affenr\u00e5. A cidade \u00e9 un importante centro cultural da minor\u00eda alem\u00e1 de Dinamarca. O xornal \"Der Nordschleswiger\" ed\u00edtase aqu\u00ed.\nHistoria.\nFundada en 1240, no 1335 o Duque de Valdemar concedeulle o t\u00edtulo de cidade.\nEn 1250 constr\u00faese a Igrexa de San Nicolau.\nEn 1864 foi anexionada por Prusia, onde permaneceu ata 1920.\nEconom\u00eda.\nO que primeiro foi unha pequena cidade de mari\u00f1eiros medrou ata se converter nun importante centro pesqueiro no XVIII e XIX, sendo actualmente o 7\u00ba porto pesqueiro de Dinamarca. Ademais \u00e9 o centro comercial dunha rica rexi\u00f3n agr\u00edcola.\nDemograf\u00eda.\nEvoluci\u00f3n da poboaci\u00f3n:"}
{"id": "5074", "revid": "1987", "url": "https://gl.wikipedia.org/wiki?curid=5074", "title": "Hans von Aachen", "text": "Hans von Aachen, nado en Colonia en 1552 e finado en Praga o 4 de marzo de 1615, foi un pintor alem\u00e1n.\nTraxectoria.\nFillo dunha familia orixinaria de Aquisgr\u00e1n, comezou como pupilo do pintor flamengo Jerrigh. No 1574 marchou a Italia para perfeccionar os seus estudos en Florencia, Roma e Venecia, desenvolvendo un estilo manierista. De volta en Alema\u00f1a no 1588 realiza retratos para a nobreza. Dende 1592 realizou os retratos oficiais de Rodolfo II en Praga.\nAutor de pinturas de temas b\u00edblicos e mitol\u00f3xicos, as s\u00faas obras est\u00e1n expostas no Ermitage (San Petersburgo), no Museo Pau Getty (Os \u00c1nxeles), na Galer\u00eda Nacional de Londres, Galer\u00eda Nacional de Praga e outros museos en Alema\u00f1a e os Estados Unidos."}
{"id": "5075", "revid": "89787", "url": "https://gl.wikipedia.org/wiki?curid=5075", "title": "Jeppe Aakj\u00e6r", "text": "Jeppe Aakj\u00e6r, nado en Fly Sogn (Skive) o 10 de setembro de 1866 e finado en Jenle o 22 de abril de 1930, foi un poeta e novelista dan\u00e9s.\nTraxectoria.\nAutor de contos, novelas e poes\u00edas que recollen a dura vida campesi\u00f1a de Xutlandia, en parte baseada na s\u00faa propia experiencia persoal como fillo de labregos. No cambio de s\u00e9culo traballa como xornalista en Copenhaguen, onde se ve atra\u00eddo polas ideas do socialismo. En 1907 volta \u00e1 s\u00faa Xutlandia natal para se dedicar \u00e1 s\u00faa actividade literaria e \u00e1 educaci\u00f3n dos campesi\u00f1os.\nMoitos compositores escandinavos do s\u00e9culo XX utilizaron os seus poemas como letra para as s\u00faas canci\u00f3ns, entre os que destaca Carl Nielsen."}
{"id": "5080", "revid": "85894", "url": "https://gl.wikipedia.org/wiki?curid=5080", "title": "Aalborg", "text": "Aalborg ou \u00c5lborg \u00e9 unha comuna e cidade de Dinamarca, capital da rexi\u00f3n de Nordjylland, na pen\u00ednsula de Xutlandia. Ten unha poboaci\u00f3n de 162\u00a0381 habitantes (121\u00a0549 na cidade), sendo a cuarta m\u00e1is poboada de Dinamarca.\nHistoria.\nFundada como un asentamento comercial viquingo (s\u00e9culo V). A primeira menci\u00f3n do seu nome, Alabu, aparece nunha moeda datada no 1040. No ano 1342 recibe o t\u00edtulo de cidade polo rei Valdemar. Na Idade Media foi unha pr\u00f3spera cidade comercial baseada no comercio de arenque, gran e carne. No 1516 recibiu o monopolio de salgar o arenque. Dende 1554 \u00e9 sede dun bispado luterano. No s\u00e9culo XVIII chega a revoluci\u00f3n industrial \u00e1 cidade, no 1865 constr\u00faese a primeira ponte sobre o Limfjord, no 1889 chega o primeiro cami\u00f1o de ferro \u00e1 cidade.\nArquitectura.\nUn castelo antigo e algunhas casas \u00e9 todo o que queda do XVII. A catedral data de mediados do XVIII, a Igrexa da Nosa Se\u00f1ora \u00e9 unha reconstruci\u00f3n de comezos do XX dunha igrexa do XIV parcialmente queimada en 1894. Son tam\u00e9n salientables o hospital antigo e o museo local.\nEconom\u00eda.\nA econom\u00eda da cidade bas\u00e9ase no estaleiro naval, a escola naval e o porto comercial. Son salientables tam\u00e9n a industrial t\u00e9xtil, qu\u00edmica e tabacaleira. Arredor da Universidade est\u00e1 medrando nos \u00faltimos anos a industria de telecomunicaci\u00f3ns.\nDemograf\u00eda.\nEvoluci\u00f3n da poboaci\u00f3n:"}
{"id": "5099", "revid": "22570", "url": "https://gl.wikipedia.org/wiki?curid=5099", "title": "Campinas", "text": "Campinas (IPA: ) \u00e9 unha cidade brasileira do estado de S\u00e3o Paulo. Est\u00e1 ao norte da capital do estado, a unha distancia de 90\u00a0km desta. Ten unha \u00e1rea total de 796\u00a0km\u00b2 e unha poboaci\u00f3n estimada, no ano 2006, de 1\u00a0049\u00a0420 habitantes. Xunto con outras 18 cidades, forma a segunda rexi\u00f3n metropolitana do estado de S\u00e3o Paulo, con aproximadamente 2,33 mill\u00f3ns de habitantes (6,3% da poboaci\u00f3n do estado).\nHistoria.\nO seu poboamento comezou entre 1739 e 1744, coa chegada do capit\u00e1n Francisco Barreto Leme do Prado, orixinario de Taubat\u00e9. En 14 de xullo de 1774, rezouse unha misa nunha capela provisoria para oficializar a fundaci\u00f3n da fregues\u00eda de \"Nosa Se\u00f1ora da Concepci\u00f3n de Campinas\". En 1797 foi elevada \u00e1 condici\u00f3n de vila, e o 5 de febreiro de 1842 tornouse cidade.\nA agricultura impulsou o crecemento da cidade no seu inicio. Primeiro, a cana de azucre, e despois o caf\u00e9. En pouco tempo, o cultivo de caf\u00e9 trouxo un ciclo de desenvolvemento da cidade. Coa implantaci\u00f3n da \"Compa\u00f1\u00eda Paulista de Estradas de Ferro\" en 1872, a cidade tornouse unha das maiores do pa\u00eds.\nDespois da crise do caf\u00e9 en 1930 o seu perfil econ\u00f3mico diversificouse, coa expansi\u00f3n das industrias e dos servizos. A inmigraci\u00f3n, especialmente de italianos, axudou a expansi\u00f3n deste parque industrial. Entre as d\u00e9cadas de 1970 e 1980, a cidade practicamente duplicou de tama\u00f1o, grazas \u00f3s fluxos migratorios internos.\nA partir de 1998 a s\u00faa base econ\u00f3mica v\u00e9n mudando: perde espazo o sector industrial, coa migraci\u00f3n de industrias para outras cidades onde o custo de terreos \u00e9 menor, e crece o sector de servizos (comercio, investigaci\u00f3ns cient\u00edficas, tecnolox\u00eda de inform\u00e1tica e lox\u00edstica, principalmente).\nEconom\u00eda rexional.\nActualmente a cidade representa un terzo da produci\u00f3n industrial do estado. Destacan as industrias de alta tecnolox\u00eda e a produci\u00f3n metal\u00farxica. A cidade \u00e9 tam\u00e9n un importante centro comercial -ten o m\u00e1is grande centro comercial do Brasil en superficie, o \"Shopping Parque Dom Pedro\"- e de servizos.\nPos\u00fae un aeroporto internacional, Viracopos, que destaca no transporte internacional de mercador\u00edas. No pasado foi tam\u00e9n un centro de irradiaci\u00f3n de li\u00f1as de ferrocarril para o interior do estado e o sur de Minas Xerais.\nA construci\u00f3n de importantes estradas, como a Via Anhang\u00fcera (1948), Rodovia dos Bandeirantes (1978), a Rodovia Santos Dumont (d\u00e9cada de 1980) e a Rodovia Dom Pedro I (actualmente, todas elas de dobre carril) transformaron a cidade nun importante centro de conexi\u00f3n de estradas, esencial para o desenvolvemento da industria e comercio rexional.\nA cidade \u00e9 tam\u00e9n sede de importantes universidades, como a Universidade Estatal de Campinas (UNICAMP) -que forma persoal capacitado para as industrias de alta tecnolox\u00eda da rexi\u00f3n- e a Pontificia Universidade de Campinas (PUCCAMP).\nA cidade ten dous importantes equipos de f\u00fatbol: Associa\u00e7\u00e3o Atl\u00e9tica Ponte Preta e Guarani Futebol Clube.\nA cidade tam\u00e9n pos\u00fae un proxecto do arquitecto Oscar Niemeyer: o Edificio Itatiaia, constru\u00eddo entre 1953 e 1957."}
{"id": "5100", "revid": "85894", "url": "https://gl.wikipedia.org/wiki?curid=5100", "title": "Varsovia", "text": "Varsovia (; ) \u00e9 a capital e cidade m\u00e1is poboada de Polonia. A cidade at\u00f3pase na chaira do r\u00edo V\u00edstula no coraz\u00f3n da rexi\u00f3n de Mazowsze (da que tam\u00e9n \u00e9 capital), aproximadamente a medio cami\u00f1o tanto da costa do mar B\u00e1ltico coma dos Montes C\u00e1rpatos. \nA s\u00faa poboaci\u00f3n no ano 2017 era de 1 753 977 persoas, cunha \u00e1rea metropolitana de preto de 3,1 mill\u00f3ns de persoas. A \u00e1rea total da cidade abrangue 519,9\u00a0km2, e a aglomeraci\u00f3n 6.100,43\u00a0km2 (\u00c1rea metropolitana de Varsovia, Obszar Metropolitalny Warszawy). Varsovia \u00e9 a oitava maior cidade da Uni\u00f3n Europea.\nA cidade ten numerosas industrias, entre elas de manufacturados, enxe\u00f1ar\u00eda el\u00e9ctrica e autom\u00f3bil, \u00e9 sede de 66 instituci\u00f3ns de ensino superior, inclu\u00edndo a Universidade de Varsovia e a Universidade Tecnol\u00f3xica de Varsovia, a Escola Superior de Negocios, e unha Academia M\u00e9dica. En Varsovia hai m\u00e1is de 30 teatros, entre eles o Teatro e \u00d3pera Nacionais e a Orquestra Filharm\u00f3nica Nacional.\nO nome da cidade deu lugar ao Pacto de Varsovia, \u00e1 Convenci\u00f3n de Varsovia, ao Tratado de Varsovia e ao chamado Levantamento de Varsovia.\nEtimolox\u00eda.\n\"Varsovia\" \u00e9 o nome latino da cidade, que deriva do polaco \"Warszawa\". A palabra \"Warszawa\" parece ser unha evoluci\u00f3n de \"Warszewa\" ou \"Warszowa\", isto \u00e9 \"pertencente a Warsz\".\nA etimolox\u00eda popular relaciona o nome da cidade co dun pescador chamado Wars, que estar\u00eda casado cunha serea de nome Sawa (de a\u00ed o escudo da vila). En verdade, Warsz foi un nobre que ostentou o se\u00f1or\u00edo dunha vila pr\u00f3xima a cidade (Mariensztat) nos s\u00e9culos XII-XIII.\nO nome oficial de Varsovia \u00e9 \"Miasto Sto\u0142eczne Warszawa\" (\"Varsovia Cidade Capital\").\nHistoria.\nAs primeiras comunidades que se estableceron no lugar ocupado actualmente por Varsovia foron Br\u00f3dno (fundada entre os s\u00e9culos IX e X) e Jazd\u00f3w (fundada entre os s\u00e9culos XII e XIII). Despois de que Jazd\u00f3w fose invadida, estableceuse unha nova localizaci\u00f3n semellante nunha pequena vila de pescadores chamada Warszowa. A comezos do s\u00e9culo XIV a vila converteuse en parte das posesi\u00f3ns dos Duques de Masovia, convert\u00e9ndose na capital de Masovia en 1413. Trala desaparici\u00f3n dos gobernantes do ducado, ao non ter descendencia, o ducado foi engadido \u00e1 Coroa de Polonia en 1526. En 1529 Varsovia converteuse por primeira vez na sede do Parlamento polaco, dun xeito permanente a partir de 1569. En 1573 a cidade deu o seu nome \u00e1 Confederaci\u00f3n de Varsovia, a cal establec\u00eda a liberdade relixiosa na Rep\u00fablica das D\u00faas Naci\u00f3ns.\nGrazas \u00e1 s\u00faa proximidade entre as d\u00faas capitais da Rep\u00fablica das D\u00faas Naci\u00f3ns, Vilnius e Cracovia, Varsovia converteuse na capital da Rep\u00fablica, e, en 1596 na capital da Coroa polaca cando o rei Sexismundo III Vasa cambiou a s\u00faa corte dende Cracovia. Varsovia seguiu sendo a capital da Rep\u00fablica ata 1795, cando foi anexionada poloReino de Prusia, convert\u00e9ndose ent\u00f3n na capital da provincia de Prusia do Sur. En 1807 converteuse na capital do Ducado de Varsovia, trala liberaci\u00f3n da cidade polas tropas de Napole\u00f3n. Tralo Congreso de Viena de 1815, Varsovia converteuse na capital do Reino de Polonia, unha monarqu\u00eda constitucional unida ao Imperio Ruso baixo unha uni\u00f3n persoal. En 1816 foi inaugurada a Real Universidade de Varsovia foi establecida en 1816.\nDebido as reiteradas violaci\u00f3ns da constituci\u00f3n polaca por parte dos rusos, prod\u00facese no 1830 o Levantamento de novembro. O enfrontamento ruso-polaco o longo de 1831 rematar\u00eda coa derrota dos segundos e supuxo o cesamento da autonom\u00eda do Reino de Polonia. O 27 de febreiro de 1861 unha multitude de varsovianos que protestaba contra a ocupaci\u00f3n rusa \u00e9 tiroteado polas tropas rusas, morrendo cinco persoas. M\u00e1is adiante, no 1863-1864 Varsovia ser\u00e1 a sede do goberno polaco clandestino.\nVarsovia florece no \u00faltimo cuarto do s\u00e9culo XIX baixo o mandato do alcalde Sokrates Starynkiewicz (1875\u201392), un xeneral ruso nomeado polo Tsar Alexandre III. Neste tempo prox\u00e9ctanse as primeiras redes de saneamento e tra\u00edda de auga, dese\u00f1adas e constru\u00eddas polo enxe\u00f1eiro ingl\u00e9s William Lindley e m\u00e1is o seu fillo William Heerlein Lindley, as\u00ed como a expansi\u00f3n e modernizaci\u00f3n do trasporte p\u00fablico, iluminaci\u00f3n nocturna e rede de gas.\nEn 1918 Polonia declara a s\u00faa independencia e Varsovia conv\u00e9rtese na capital da Segunda Rep\u00fablica de Polonia. Neste contexto prod\u00facese a guerra polaco-sovi\u00e9tica que vive o seu episodio determinante nas aforas da cidade: A batalla de Varsovia de 1920 que se produce nos arredores da capital, nas s\u00faas defensas orientais. A vitoria das forzas polonesas frea o avance sovi\u00e9tico, permite a contra-ofensiva polaca e obrigar\u00e1 en \u00faltimo termo a Rusia a firmar a paz de Riga de 1921, na que se fixan as fronteiras entre ambos estados para o Per\u00edodo entre-guerras.\nDurante a segunda guerra mundial a Polonia central, inclu\u00edndo Varsovia, pasa a formar parte do Goberno Xeral da Polonia ocupada, un protectorado nazi. T\u00f3dolos centros de educaci\u00f3n secundaria ou superior son pechados, e os xudeus (varios centos de milleiros) da cidade son concentrados no gueto. Co paso do tempo os alem\u00e1ns tratar\u00e1n de evacuar a t\u00f3dolos xudeus cara os campos de exterminio, produc\u00edndose o levantamento do gueto de Varsovia, no que os sobreviventes do gueto en inferioridade num\u00e9rica e de armamento mante\u00f1en a loita durante case un mes, sendo finalmente masacrados na pr\u00e1ctica totalidade.\nEn xullo do 1944 o Ex\u00e9rcito Vermello entrara bastante no territorio polaco, premendo aos alem\u00e1ns que se retiran cara Varsovia. No co\u00f1ecemento de que Stalin non \u00e9 partidario dunha Polonia forte e independente, o Goberno polaco no exilio con sede en Londres ordena ao \"ex\u00e9rcito clandestino\" (Armia Krajowa, AK) que tome o control da cidade antes de que os sovi\u00e9ticos cheguen a ela. As\u00ed, o 1 de agosto do 1944, ante o r\u00e1pido avance das tropas sovi\u00e9ticas cara a cidade o AK comeza o levantamento de Varsovia co apoio da poboaci\u00f3n local.\nInicialmente o levantamento plane\u00e1rase para unha loita de 48 horas, mais prolongouse at\u00e9 63 d\u00edas, cando finalmente capitula o AK. Os combatentes que se renden aos alem\u00e1ns son considerados por estes coma \"prisioneiros de guerra\" e enviados a campos espec\u00edficos en Alema\u00f1a. A poboaci\u00f3n civil da cidade \u00e9 evacuada e Hitler, a pesar dos termos expresados na capitulaci\u00f3n, ordena arrasar Varsovia at\u00e9 os cementos, unha vez queimados ou levados a Alema\u00f1a, os tesouros dos seus museos e bibliotecas. Preto do 85% da cidade ficou derru\u00edda, inclu\u00edndo o centro hist\u00f3rico e o castelo real.\nPara cando o AK se rendeu aos alem\u00e1ns, xa o Exercito Sovi\u00e9tico tomara o distrito de Praga&gt; (barrio da capital que se sit\u00faa na marxe dereita do r\u00edo V\u00edstula), onde agardou at\u00e9 recibir a orde para cruzar. O mandado chegou o 17 de xaneiro de 1945, e a unidade que tivo a honra de liberar os entullos da que fora a capital de Polonia foi o I Ex\u00e9rcito do Ludowe Wojsko Polskie (LWD, en galego \"Ex\u00e9rcito Popular Polaco\", n\u00f3tese que a pesar do nome era unha unidade do Ex\u00e9rcito Vermello), que encabezaba a Ofensiva V\u00edstula-Oder nese sector da fronte. Sinalar que a pesar de combater contra os Nazis, os efectivos do Armia Krajowa que foron apresados polo NKVD eran considerados perigosos, sendo en moitos casos deportados a Siberia, encarcerados durante anos ou executados.\nDespois da Guerra, o goberno comunista de Boles\u0142aw Bierut fixo de Varsovia a capital da \"nova\" Rep\u00fablica Popular de Polonia, e comezou a s\u00faa reconstruci\u00f3n e repoboaci\u00f3n. Ante a escaseza de vivendas levant\u00e1ronse barrios enteiros de edificios prefabricados. Desta \u00e9poca \u00e9 tam\u00e9n o Pa\u0142ac Kultury i Nauki (\"O Pazo da Cultura e a Ciencia\"), un ra\u00f1aceos rematado en 1955 que domina o centro da cidade e que foi un agasallo da URSS aos polacos. Ao mesmo tempo moitas das r\u00faas hist\u00f3ricas, edificios e igrexas de antes da Guerra foron restaurados ou constru\u00eddos novamente, respectando a s\u00faa forma e acabados orixinais. Este labor de reconstruci\u00f3n foi reco\u00f1ecido pola UNESCO, que en 1980 inscribiu o centro hist\u00f3rico da cidade na lista do Patrimonio da Humanidade.\nEmblema.\nA partir da segunda metade do s\u00e9culo XVII, o emblema da cidade \u00e9 unha serea coa espada e un protector nas mans, que representa a criatura que - segundo as lendas - ordenou fundar a cidade.\nDemograf\u00eda.\nVarsovia foi historicamente centro de inmigraci\u00f3n interna e externa, especialmente de Europa do leste. Durante 300 anos foi a maior capital europea situada ao leste de Par\u00eds, do que lle v\u00e9n o alcume de \"Par\u00eds do Leste\". Demograficamente foi a cidade m\u00e1is diversa de Polonia, chegando a ser no pasado un 20% da poboaci\u00f3n de orixe xud\u00eda ou non polaca. Trala segunda guerra mundial desapareceu case toda esta poboaci\u00f3n, quedando minguada esta porcentaxe. Na actualidade a maior\u00eda da poboaci\u00f3n nada f\u00f3ra de Varsovia e de orixe polaca.\nEconom\u00eda.\nNo 2007 Varsovia atop\u00e1base no posto 67 das cidades m\u00e1is caras do mundo para vivir.\nComercio e negocios.\nA cidade de Varsovia non \u00e9 s\u00f3 fogar de moitas das instituci\u00f3ns nacionais e axencias do goberno, en Varsovia tam\u00e9n se atopan as sede de moitas empresas nacionais e internacionais. No ano 2003 rexistr\u00e1ronse na cidade 268.307 compa\u00f1\u00edas. A participaci\u00f3n financeira de investidores estranxeiros no desenvolvemento da cidade estimouse no 2002 en arredor 650 mill\u00f3ns de euros. Varsovia produce m\u00e1is do 15% dos ingresos nacionais de Polonia. O GDP (PPP) \"per capita\" de Varsovia foi de $28,000 no 2005. No mesmo ano, a taxa de desemprego da cidade era unha das menores de Polonia atop\u00e1ndose por baixo do 3%; e a recadaci\u00f3n por impostos directos e indirectos roldou os 8.740.882.000 z\u0142otys, na cidade.\n\u00c9 frecuente escoitar que Varsovia \u00e9 xunto con Frankfurt, Londres e Par\u00eds, unha das cidades m\u00e1is \"altas\" de Europa. Nela encontramos once dos maiores ra\u00f1aceos do pa\u00eds, sendo nove deles edificios de oficinas. A construci\u00f3n m\u00e1is alta \u00e9 o \"Pazo da Cultura e da Ciencia\" (Pa\u0142ac Kultury i Nauki), situado no centro da cidade, e que \u00e9 o cuarto edificio m\u00e1is alto da UE\nVarsovia tam\u00e9n \u00e9 sede de Frontex (\"Axencia Europea de Xesti\u00f3n da Cooperaci\u00f3n Operacional nas Fronteiras Externas dos Estados-Membros da Uni\u00f3n Europea\").\nBolsa de valores.\nVarsovia foi sede dun mercado de valores desde 1817, mais en 1945, a causa dos cambios pol\u00edticos que se produciron tras a segunda guerra mundial, este non volveu abrir. Houbo que esperar at\u00e9 abril de 1991 para ver de novo en funcionamento \u00e1 Bolsa de Varsovia, xa unha vez reintroducida a econom\u00eda de libre mercado. Hoxe a Bolsa de Varsovia \u00e9 a maior de Polonia, con m\u00e1is de 300 compa\u00f1\u00edas representadas e unha capitalizaci\u00f3n de 440.920 mill\u00f3ns de d\u00f3lares (US) a d\u00eda 28 de decembro do 2007.\nComo an\u00e9cdota sinalar que antes de que entrase en funcionamento a nova sede da bolsa no ano 2000, a sesi\u00f3ns celebr\u00e1banse nun edificio que antes do 1991 f\u00f3ra a central do PZPR (Partido Obreiro Unificado de Polonia)..\nIndustria.\nDurante a reconstruci\u00f3n da cidade despois da segunda guerra mundial as autoridades comunistas decidiron converter a cidade nun gran centro industrial: constru\u00edronse grandes e numerosas f\u00e1bricas nos arredores e na propia Varsovia, destacando o complexo de Huta (\"Metalurxia\") onde se crearon d\u00faas f\u00e1bricas de autos e unha metal\u00farxica.\nCoa deterioraci\u00f3n da econom\u00eda comunista estas factor\u00edas perderon importancia e a moitas quebraron no a partir do 1989 (fin da Rep\u00fablica Popular de Polonia). Hoxe a Arcelor Warszawa Steel Mill (antes Huta Warszawa) \u00e9 a \u00fanica das grandes f\u00e1bricas que permanece, xunto coa Fabryka Samochod\u00f3w Osobowych (FSO) onde se fabrican autom\u00f3biles principalmente para a exportaci\u00f3n (hoxe Chrevolet-Daewoo), pero que tam\u00e9n se venden en Polonia coa marca FSO.\nTransportes.\nEn xeral o transporte p\u00fablico e barato en Polonia, sobre todo para os estudantes, os calen poden recibir ata un 50% de desconto. Por\u00e9n, este desconto non \u00e9 aplicable ao transporte nocturno.\nAeroporto.\nO principal aeroporto de Polonia, o Aeroporto Fr\u00e9d\u00e9ric Chopin de Varsovia at\u00f3pase a 10\u00a0km do centro da cidade. Antigamente co\u00f1ecido como Aeroporto internacional de Ok\u0119cie, o seu nome actual v\u00e9n do famoso compositor polaco Fr\u00e9d\u00e9ric Chopin. Con m\u00e1is de 100 voos nacionais e internacionais ao d\u00eda e 9.268.551 pasaxeiros no 2007 (en torno ao 50% do tr\u00e1fico de pasaxeiros do pa\u00eds), \u00e9 de lonxe o maior aeroporto polaco. A principal terminal do aeroporto \u00e9 a Terminal 1. Xunto a esta terminal at\u00f3pase a terminal Etiuda dende a cal operan os voos de baixo custo. Os voos nacionais operan dende a terminal nacional, adxunta \u00e1 Terminal 1. A Terminal 2 foi inaugurada no 2008 coa previsi\u00f3n de incrementar a capacidade do aeroporto en 6 mill\u00f3ns de viaxeiros.\nNa actualidade existen plans de converter o antigo aer\u00f3dromo militar Modlin, situado a 20\u00a0km ao norte de Varsovia, nun aeroporto de compa\u00f1\u00edas de baixo custo, e voos ch\u00e1rter. A curto prazo ag\u00e1rdase que se poida comezar a empregar no ano 2009 como data m\u00e1is temper\u00e1, ag\u00e1rdase que o aeroporto te\u00f1a unha capacidade comprendida entre os 2 e os 3 mill\u00f3ns de pasaxeiros.\nTam\u00e9n existen plans de constru\u00edr un novo aeroporto internacional, a\u00ednda que non se sabe cal vai ser a s\u00faa localizaci\u00f3n.\nTranv\u00eda.\nA primeira li\u00f1a de tranv\u00eda de Varsovia abriu o 11 de decembro de 1866. O derradeiro servizo de tranv\u00eda tirado por cabalos finalizou o 26 de marzo de 1908. No per\u00edodo comprendido entre as d\u00faas guerras mundiais, a rede de tranv\u00edas foi nacionalizada e espallada por toda a cidade. Trala invasi\u00f3n de Polonia en 1939 os servizos foron detidos debido \u00e1s perdas acontecidas durante a guerra. Por\u00e9n, en 1940 os servizo de tranv\u00edas volveu a p\u00f3rse en marcha. En 1941 establec\u00e9ronse as novas cores dos transportes (amarelo e vermello, como a bandeira de Varsovia).\nDurante o levantamento de Varsovia a rede de tranv\u00edas foi esnaquizada. Por\u00e9n, o 20 de xu\u00f1o de 1945 volveu a funcionar.\nTrala segunda guerra mundial a rede de tranv\u00edas de Varsovia mellorou considerablemente. As v\u00edas espall\u00e1ronse por t\u00f3dolos arrabaldes da cidade. Por\u00e9n, durante os anos sesenta, as pol\u00edticas polacas e sovi\u00e9ticas de emprego do petr\u00f3leo sovi\u00e9tico fixeron que se acurtasen as li\u00f1as de tranv\u00eda e se puxeran en marcha m\u00e1is autobuses.\nNa actualidade a compa\u00f1\u00eda \" Tramwaje Warszawskie\" pos\u00fae 863 tranv\u00edas que percorren uns 470\u00a0km de v\u00edas. Na cidade existen outras 20 li\u00f1as de tranv\u00eda que son empregadas en ocasi\u00f3ns especiais (como no D\u00eda de t\u00f3dolos santos).\nMetro.\nO metro de Varsovia (\"Metro Warszawskie\") \u00e9 un dos m\u00e1is novos de Europa e o \u00fanico do pa\u00eds. Foi inaugurado en 1995 e est\u00e1 formado por unha soa li\u00f1a de 11\u00a0km, a cal se atopa en obras e une o centro da cidade coas densamente poboadas aforas da cidade. Existen plans de ampliaci\u00f3n da rede de metro con novas li\u00f1as en canto se remate a li\u00f1a existente.\nAutob\u00fas.\nEn Varsovia existe un servizo regular de autobuses que une o aeroporto Okecie co centro da cidade. O autob\u00fas 175 fai o traxecto entre o centro e o aeroporto. O autob\u00fas 188 percorre o traxecto entre o aeroporto e o barrio de Praga..\nTaxis.\nOs taxis te\u00f1en unhas das tarifas m\u00e1is baixas de Europa, estes te\u00f1en paradas oficiais. Os taxis de Varsovia non te\u00f1en unha cor determinada, o seu \u00fanico distintivo \u00e9 unha li\u00f1a amarela e vermella, o escuro da cidade e o signo do taxi no teito do autom\u00f3bil."}
{"id": "5101", "revid": "85894", "url": "https://gl.wikipedia.org/wiki?curid=5101", "title": "Gda\u0144sk", "text": "Gda\u0144sk (, en caxubio \"Gdu\u0144sk\") \u00e9 unha cidade polaca, antigamente co\u00f1ecida coma Danzig () e tam\u00e9n chamada \"Dantiscum\", \"Gedanum\", \"Gedania\", \"Gydannyzc\", \"Danczik e\" \"Dantzig\". \u00c9 a capital da rexi\u00f3n de Pomerania con preto de 464.000 habitantes, sendo a sexta cidade m\u00e1is poboada do pa\u00eds e a s\u00faa maior cidade portuaria.\nA s\u00faa importancia hist\u00f3rica en d\u00faas ocasi\u00f3ns foi fundamental: na segunda guerra mundial foi o primeiro escenario de enfrontamententos armados, ao ser asaltada polo ex\u00e9rcito alem\u00e1n; e durante a guerra fr\u00eda, por seren os seus estaleiros o lugar que viu nacer o sindicato cat\u00f3lico Solidariedade (en polaco, \"Solidarno\u015b\u0107\") que desestabilizar\u00eda o maior pa\u00eds sat\u00e9lite do bloque comunista.\nA s\u00faa conurbaci\u00f3n metropolitana \u00e9 tan grande que se une con outras d\u00faas cidades (Gdynia e Sopot), sendo co\u00f1ecido coloquialmente o conxunto como \"as tres cidades\" (en polaco: \"Tr\u00f3jmiasto\")."}
{"id": "5102", "revid": "1131", "url": "https://gl.wikipedia.org/wiki?curid=5102", "title": "Gdansk", "text": ""}
{"id": "5103", "revid": "1131", "url": "https://gl.wikipedia.org/wiki?curid=5103", "title": "Danzig", "text": ""}
{"id": "5106", "revid": "98629", "url": "https://gl.wikipedia.org/wiki?curid=5106", "title": "Tratado de Par\u00eds", "text": "Existen diversos tratados que reciben o nome de Tratado de Par\u00eds:"}
{"id": "5108", "revid": "23204", "url": "https://gl.wikipedia.org/wiki?curid=5108", "title": "Fidxi", "text": "Fidxi ( en ; en ; en hindustano: \"\u092b\u093c\u093f\u091c\u0940, \u0641\u0650\u062c\u06cc\",), oficialmente a Rep\u00fablica de Fidxi, \u00e9 un pa\u00eds insular en Melanesia, parte de Ocean\u00eda no sur do Oc\u00e9ano Pac\u00edfico. At\u00f3pase a uns 20000 km. ao nord\u00e9s de Nova Zelandia. Fidxi est\u00e1 formado por un arquip\u00e9lago de m\u00e1is de 330 illas, das cales unhas 110 est\u00e1n habitadas permanentemente, e m\u00e1is de 500 illotes, o que sup\u00f3n unha superficie total duns 18.300 km\u00b2. O grupo de illas m\u00e1is perif\u00e9rico \u00e9 Ono-i-Lau. Aproximadamente o 87% da poboaci\u00f3n total de 924.610 habitantes vive nas d\u00faas illas principais, Viti Levu e Vanua Levu. Cerca de tres cuartas partes dos fidxi\u00e1ns viven nas costas de Viti Levu: ben na cidade capital de Suva ou en centros urbanos m\u00e1is pequenos como Nadi, onde o turismo \u00e9 a principal industria local, ou en Lautoka, onde a industria da cana de azucre \u00e9 dominante. O interior de Viti Levu est\u00e1 pouco habitado debido ao seu terreo. \nA maior\u00eda das illas de Fidxi form\u00e1ronse pola actividade volc\u00e1nica que comezou hai uns 150\u00a0 mill\u00f3ns de anos. Algunha actividade xeot\u00e9rmica a\u00ednda ocorre hoxe nas illas de Vanua Levu e Taveuni. Os sistemas xeot\u00e9rmicos de Viti Levu son de orixe non volc\u00e1nica e te\u00f1en descargas superficiais de baixa temperatura (entre aproximadamente 35\u00a0\u00ba e 60\u00a0\u00b0C).\nOs humanos viven en Fidxi desde o segundo milenio antes de Cristo, primeiro os austronesios e m\u00e1is tarde os melanesios, con algunhas influencias polinesias. Os europeos visitaron Fidxi por primeira vez no s\u00e9culo XVII. En 1874, despois dun breve per\u00edodo no que Fidxi era un reino independente, os brit\u00e1nicos estableceron a colonia de Fidxi. Fidxi funcionou como colonia da Coroa ata 1970, cando se independizou e pasou a ser co\u00f1ecida como Dominio de Fidxi. En 1987, tras unha serie de golpes de estado, o goberno militar que tomara o poder declarouno rep\u00fablica. Nun golpe de estado de 2006, o comodoro Frank Bainimarama tomou o poder. En 2009, o Tribunal Superior de Fidxi determinou que o liderado militar era ilegal. Nese momento, o Presidente \"Ratu\" Josefa Iloilo, a quen os militares mantiveran como xefe de estado nominal, derogou formalmente a Constituci\u00f3n de 1997 e volveu nomear a Bainimarama como primeiro ministro. M\u00e1is tarde, en 2009, \"Ratu\" Epeli Nailatikau sucedeu a Iloilo como presidente. O 17 de setembro de 2014, despois de anos de atrasos, tiveron lugar unhas elecci\u00f3ns democr\u00e1ticas. O partido FijiFirst de Bainimarama obtivo o 59,2% dos votos, e os observadores internacionais consideraron que as elecci\u00f3ns eran cribles.\nFidxi ten unha das econom\u00edas m\u00e1is desenvolvidas do Pac\u00edfico polos seus abundantes recursos forestais, minerais e pesqueiros. A moeda \u00e9 o d\u00f3lar fidxiano, sendo as principais fontes de divisas a industria tur\u00edstica, as remesas dos fidxi\u00e1ns que traballan no estranxeiro, as exportaci\u00f3ns de auga embotellada e a cana de azucre. O Ministerio de Goberno Local e Desenvolvemento Urbano supervisa o goberno local de Fidxi, que toma a forma de concellos de cidades e vilas.\nHistoria.\nOs primeiros habitantes de Fidxi chegaron do Sueste Asi\u00e1tico tempo antes de que fosen descubertas por exploradores europeos no s\u00e9culo XVII. Con todo, non foi ata o s\u00e9culo XIX, que os europeos vi\u00f1eron \u00e1s illas a establecerse de forma permanente. As illas somet\u00e9ronse ao control brit\u00e1nico como colonia en 1874. A independencia foi concedida en 1970, a\u00ednda que a ra\u00ed\u00f1a Isabel II segu\u00eda reinando no pa\u00eds. En 1987 un golpe de estado promulgar\u00eda a Rep\u00fablica, que se mant\u00e9n hoxe d\u00eda. Realizouse unha nova constituci\u00f3n, igualitaria entre as d\u00faas grandes etnias do pa\u00eds, indios e os nativos fidxianos. Dez anos despois, no 2000, George Speight nacionalista nativo cometeu un golpe de estado que foi contrarrestado por outro realizado por Frank Bainimarama que restaurou a normalidade democr\u00e1tica impondo a Laisenia Qarase como primeiro ministro.\nO 4 de decembro de 2006, o comodoro Bainimarama realiza un golpe de estado contra Qarase. Bainimarama volveuse contra o goberno pola clemencia coa que actuaba Qarase ante os golpistas de Speight. As tropas rodearon a residencia de Qarase, apart\u00e1ndoa do resto da capital. Homes armados formaron barricadas por toda a capital, inclu\u00edndo os arredores da oficina de Qarase. Os soldados tam\u00e9n atacaron comisar\u00edas e fix\u00e9ronse coas armas da \u00fanica unidade armada da polic\u00eda, ademais de desarmar aos gardacostas do propio Qarase. Bainirama converteuse no presidente de facto do pa\u00eds, impondo a Jona Senilagakali como primeiro ministro. A situaci\u00f3n acougouse en parte o 5 de xaneiro de 2007 ao devolver Bainimarama a presidencia a Ratu Josefa Iloilo. Un d\u00eda despois Iloilo nomeaba ao comodoro primeiro ministro do pa\u00eds.\nPol\u00edtica.\nFidxi \u00e9 unha rep\u00fablica desde 1987 tras un golpe de estado na que o poder executivo pasou do gobernador brit\u00e1nico a un Consello de Ministros encabezado por un primeiro ministro. A constituci\u00f3n de 1990 foi redactada para que os nativos fidxianos monopolizasen o poder pol\u00edtico do pa\u00eds pero foi emendada en 1997 permitindo aos non nativos unha maior participaci\u00f3n.\nO presidente \u00e9 o xefe do Estado, elixido polo Parlamento, con poderes bastante limitados ag\u00e1s en caso de crise. O primeiro ministro do pa\u00eds ha de ser elixido por maior\u00eda polo parlamento coa arbitraxe do presidente e \u00e9 quen dirixe o goberno. O parlamento \u00e9 bicameral, hai un Senado con 34 escanos (24 dos cales estaban reservados para os nativos das Illas Fidxi de Melanesia, 9 para a poboaci\u00f3n doutras razas e 1 para a illa polinesia de Rotuma) e un Congreso de 70 escanos (37 para os nativos de Fidxi, 27 para cidad\u00e1ns de orixe india, 5 para representantes doutras etnias e 1 para a illa de Rotuma). O sistema legal bas\u00e9ase no brit\u00e1nico.\nOrganizaci\u00f3n pol\u00edtico-administrativa.\nFidxi div\u00eddese en catro grandes divisi\u00f3ns que se dividen en 14 provincias. Son:\n\u00c1 parte, a illa de Rotuma, ao norte do arquip\u00e9lago, ten o status de dependencia.\nFidxi dividiuse en tres confederaci\u00f3ns ou gobernos durante o reinado de Seru Epenisa Cakobau, a\u00ednda que estas non se consideran divisi\u00f3ns pol\u00edticas, a\u00ednda se consideran importantes nas divisi\u00f3ns sociais dos ind\u00edxenas fidxi\u00e1ns:\nXeograf\u00eda.\nFidxi consiste en 322 illas, das cales ao redor dun terzo est\u00e1n habitadas. Ademais, hai outras 522 illas menores. As d\u00faas illas m\u00e1is importantes son Viti Levu e Vanua Levu. En Viti Levu est\u00e1n a capital Suva, Lautoka e Nadi (sede do principal aeroporto internacional de Fidxi). En Vanua Levu, as principais cidades son Labasa e Savusavu. Ambas as illas son monta\u00f1osas, con picos de m\u00e1is de 1.200 metros, e est\u00e1n cubertas por bosque tropical. Viti Levu concentra aproximadamente dous terzos da poboaci\u00f3n do pa\u00eds, e combinada con Vanua Levu representan m\u00e1is do 80% da poboaci\u00f3n do pa\u00eds.\nOutras illas importantes de Fidxi son Taveuni, Kadavu (a terceira e cuarta illa en tama\u00f1o respectivamente), o grupo de Mamanuca e o grupo Yasawa son populares destinos tur\u00edsticos, cos grupos Lomaiviti e Lau. Rotuma at\u00f3pase a cincocentos quil\u00f3metros ao norte do arquip\u00e9lago.\nDemograf\u00eda.\nA poboaci\u00f3n actual alcanza os 905.949 (estimada en xullo de 2006), cunha densidade de 49 hab/km\u00b2. Os fidxianos nativos son unha mestura de polinesios e melanesios, resultado das antigas migraci\u00f3ns que tiveron lugar no Pac\u00edfico Sur s\u00e9culos atr\u00e1s. A poboaci\u00f3n fidxiana de orixe india creceu rapidamente entre 1879 e 1916 para traballar nos campos de cana de azucre. E logo continuou crecendo debido \u00e1 migraci\u00f3n voluntaria ata alcanzar a maior\u00eda, pero tras o golpe de estado de 1879 comezou a decrecer pola emigraci\u00f3n. Tam\u00e9n hai minor\u00edas de europeos e chineses. \nA lingua oficial \u00e9 o ingl\u00e9s, pero a lingua falada polos nativos \u00e9 o fidxiano, lingua da familia malaio-polinesia, e polos habitantes de orixe india \u00e9 o hindi fidxiano, variedade local do hindustano.\nRelixi\u00f3n.\nA maior\u00eda dos fidxianos nativos son cristi\u00e1ns, sendo sobre todo metodistas e cat\u00f3licos. En canto aos indo-fidxianos, son un 77% de relixi\u00f3n hind\u00fa, m\u00e1is de 15% musulm\u00e1ns e 6% cristi\u00e1ns. Hai tam\u00e9n uns poucos sijs. \nA denominaci\u00f3n cristi\u00e1 m\u00e1is grande \u00e9 a Igrexa Metodista de Fidxi e Rotuma. Ten a poboaci\u00f3n m\u00e1is grande en Fidxi que en ningunha outra naci\u00f3n (36.2% da poboaci\u00f3n de Fidxi pertence a esta igrexa). A igrexa cat\u00f3lica tam\u00e9n \u00e9 significante (8.9%).\nOs hind\u00fas pertencen \u00e1 seita Sanatan (74.3% dos hind\u00fas), mentres que o 22% non especifican a cal seita pertencen. A maior\u00eda dos musulm\u00e1ns son sunnitas. Outras relixi\u00f3ns que existen pero con menos poboaci\u00f3n son o sikhismo e o baha\u00edsmo.\nCultura.\nDebido \u00e1 s\u00faa diversidade \u00e9tnica e relixiosa. A cultura do pa\u00eds \u00e9 o resultado dun mosaico entre as tradici\u00f3ns ind\u00edxena, india e europeas. A cultura dos nativos ten caracter\u00edsticas entre melanesias e polinesias, a\u00ednda que experimentou cambios debido \u00e1 cristianizaci\u00f3n.\nO deporte preferido no pa\u00eds \u00e9 o Rugby, habendo participado o equipo nacional en varios campionatos do mundo. Doutra banda, tam\u00e9n existe unha selecci\u00f3n de f\u00fatbol, situada no posto 150\u00ba da clasificaci\u00f3n mundial da FIFA. A s\u00faa mellor participaci\u00f3n nun torneo internacional foi un terceiro posto na Copa de Ocean\u00eda de 1998.\nAs festas oficiais de Fidxi reflicten a s\u00faa diversidade cultural"}
{"id": "5140", "revid": "23204", "url": "https://gl.wikipedia.org/wiki?curid=5140", "title": "Ronald Reagan", "text": "Ronald Wilson Reagan, nado o 6 de febreiro de 1911 e finado o 5 de xu\u00f1o de 2004, foi o cuadrax\u00e9simo presidente dos Estados Unidos, de 1981 a 1989, e o 33 gobernador do estado de California, de 1967 a 1975. Antes de entrar en pol\u00edtica, foi actor.\nTraxectoria.\nNado en Illinois, Reagan mudouse \u00f3s \u00c1nxeles, California, en 1928, onde traballou como actor, foi presidente do \"Screen Actors Guild\" (\"Sindicato de Actores de Pantalla\" ou SAG polas s\u00faas siglas en ingl\u00e9s) e voceiro da compa\u00f1\u00eda multinacional de infraestruturas, servizos financeiros e medios de comunicaci\u00f3n, \"General Electric\" (GE). Os seus comezos na pol\u00edtica produc\u00edronse durante o seu traballo en GE; orixinalmente membro do Partido Dem\u00f3crata, cambiou \u00f3 Partido Republicano en 1962 \u00e1 idade de 51 anos. Despois de facer un entusiasta discurso en apoio \u00e1 candidatura presidencial de 1964 de Barry Goldwater, foi persuadido para acadar a gobernaci\u00f3n de California, ga\u00f1\u00e1ndoa dous anos despois e por segunda vez en 1970. Foi vencido na s\u00faa carreira polo nomeamento republicano presidencial en 1968 e en 1976, pero ga\u00f1ou tanto o nomeamento como as elecci\u00f3ns en 1980, convert\u00e9ndose en Presidente dos Estados Unidos de Am\u00e9rica.\nComo presidente introduciu novas e ousadas iniciativas pol\u00edticas e econ\u00f3micas. A s\u00faa pol\u00edtica econ\u00f3mica, encadrada na chamada \"econom\u00eda da oferta\", f\u00edxose famosa baixo o nome de \"reaganomics\", caracterizada pola desregularizaci\u00f3n do sistema financeiro e polas rebaixas substanciais de impostos postos aprobados en 1981. No seu primeiro per\u00edodo, sobreviviu un intento de asasinato, marcou unha li\u00f1a dura contra os sindicatos e ademais ordenou acci\u00f3ns militares na independente illa caribe\u00f1a de Granada, achegada \u00e1 costa de Venezuela. Foi reelixido cunha gran maior\u00eda nas elecci\u00f3ns de 1984. O segundo per\u00edodo de Reagan estivo marcado principalmente por asuntos estranxeiros, sendo os m\u00e1is salientables o fin da guerra fr\u00eda, o bombardeo de Libia e a revelaci\u00f3n do esc\u00e1ndalo Ir\u00e1n-Contra. Previamente, o presidente ordenara un masivo incremento militar para a loita estreita contra a Uni\u00f3n Sovi\u00e9tica (URSS), deixando atr\u00e1s a estratexia da \"d\u00e9tente\". Describiu publicamente \u00e1 URSS como o \"imperio do mal\" e apoiou movementos anticomunistas en todo o mundo a trav\u00e9s da chamada Doutrina Reagan. Negociou o Tratado INF para o desarme nuclear co secretario xeral sovi\u00e9tico Mikhail Gorbachev, logrando a reduci\u00f3n dos arsenais nucleares de \u00e1mbolos dous pa\u00edses.\nReagan deixou o cargo en 1989. En 1994, o expresidente revelou que lle diagnosticaran a doenza de Alzh\u00e9imer a comezos dese ano. Faleceu dez anos despois, \u00e1 idade de noventa e tres, sendo un dos expresidentes m\u00e1is lonxevos do pa\u00eds."}
{"id": "5141", "revid": "168", "url": "https://gl.wikipedia.org/wiki?curid=5141", "title": "Ronald W. Reagan", "text": ""}
{"id": "5142", "revid": "168", "url": "https://gl.wikipedia.org/wiki?curid=5142", "title": "Ronald Wilson Reagan", "text": ""}
{"id": "5146", "revid": "23204", "url": "https://gl.wikipedia.org/wiki?curid=5146", "title": "Hungr\u00eda", "text": "Hungr\u00eda () (en h\u00fangaro: \"Magyarorsz\u00e1g\" ) \u00e9 un pa\u00eds de Europa central. Fai fronteira con Austria \u00f3 oeste, Eslovaquia e Ucra\u00edna \u00f3 norte, Roman\u00eda \u00f3 leste e Serbia, Croacia e Eslovenia \u00f3 sur. Ten unha poboaci\u00f3n de \u00f3 redor de dez mill\u00f3ns de habitantes distribu\u00eddos en 93.030 quil\u00f3metros cadrados.\nA s\u00faa capital \u00e9 Budapest, a maior cidade do pa\u00eds que concentra o 25% de toda a poboaci\u00f3n h\u00fangara. A poboaci\u00f3n \u00e9 das m\u00e1is homox\u00e9neas etnicamente de toda Europa, estando composta na s\u00faa maior\u00eda polos maxiares, termo polo cal os h\u00fangaros se chaman. Os maxiares eran un pobo n\u00f3made que ocupou a meseta dos C\u00e1rpatos no s\u00e9culo IX, loitando contra outros pobos durante s\u00e9culos para manterse no mesmo lugar. Mesmo oprimidos por austr\u00edacos, turcos e rusos, os maxiares permaneceron unidos.\nO nome Hungr\u00eda v\u00e9n do turco \"On-ogur\" que significa \"Dez lanzas\" e simbolizaba a uni\u00f3n das dez tribos que ocuparan o territorio h\u00fangaro no s\u00e9culo IX, sete tribos maxiares e tres khazares. O termo latino \"hunni\" para os hunos, antigo pobo que dominou Hungr\u00eda ata o s\u00e9culo IV, xerou os termos latinos para definir Hungr\u00eda. O termo \"maxiar\" probablemente v\u00e9n das palabras \"magi\" e \"eri\", a primeira de ra\u00edz proto-\u00fagrica significa \"home\" ou \"pobo\" e a segunda do turco, co mesmo significado de pobo. O 1 de xaneiro do 2004 Hungr\u00eda ingresou na Uni\u00f3n Europea, xunto a outros dez pa\u00edses, a maior\u00eda do leste europeo, entre os que se atopaban os pa\u00edses b\u00e1lticos, a Rep\u00fablica Checa, Eslovaquia e Polonia.\nHistoria.\nA chegada das tribos maxiares baixo o mando de \u00c1rp\u00e1d \u00e1s chairas da Europa central no ano 896 marca o comezo do primitivo estado h\u00fangaro. Arredor do ano 1000 o rei Estevo conv\u00e9rtese \u00f3 cristianismo convert\u00e9ndose as\u00ed Hungr\u00eda nun estado cristi\u00e1n. Durante a Idade Media o reino h\u00fangaro estenderase \u00e1 chaira sur dos C\u00e1rpatos e a do r\u00edo Danubio, englobando o que hoxe son Eslovaquia, Transilvania (Roman\u00eda), Voivodina (Serbia) e Eslavonia (Croacia).\nA derrota da batalla de Moh\u00e1cs (1526) far\u00e1 que o reino desapareza, conserv\u00e1ndose s\u00f3 unha estreita franxa da antiga P\u00f3zsony (Pressburg, hoxe en d\u00eda Bratislava). Unida dinasticamente \u00e1s posesi\u00f3ns dos Habsburgo, non ser\u00e1 ata finais do s\u00e9culo XVII e comezos do XVIII cando se produza a reconquista dos territorios perdidos. A revoluci\u00f3n de 1848 provocar\u00e1 a revolta na Hungr\u00eda e a s\u00faa proclamaci\u00f3n de independencia baixo o goberno de Lajos Kossuth. Os Habsburgo rematar\u00e1n coa revolta no ano seguinte coa axuda da Rusia de Nicolao I, inici\u00e1ndose as\u00ed un per\u00edodo de represi\u00f3n pol\u00edtica que s\u00f3 amainar\u00e1 a partir de 1860.\nTrala derrota austr\u00edaca na batalla de Sadowa (1866) o goberno imperial acordar\u00e1 coas personalidades h\u00fangaras m\u00e1is influentes a restauraci\u00f3n das instituci\u00f3ns propias, materializ\u00e1ndose en 1867. A finais da primeira guerra mundial, o goberno estivo nas mans da poderosa aristocracia terratenente, que levou a cabo unha campa\u00f1a de marxinaci\u00f3n das minor\u00edas \u00e9tnicas. No ano seguinte os comunistas, dirixidos por B\u00e9la Kun, tratar\u00e1n de chegar \u00f3 poder, sendo finalmente derrotados polas forzas contrarrevolucionarias axudadas polo ex\u00e9rcito roman\u00e9s. Por causa da derrota na Gran Guerra, estoura o novembro de 1918 en Budapest unha revolta que acabar\u00e1 coa proclamaci\u00f3n da rep\u00fablica, presidida polo comit\u00e9 de Mih\u00e1ly K\u00e1rolyi.\nPer\u00edodo de entreguerra.\nO 4 de xu\u00f1o de 1920 asin\u00e1base o Tratado de Trianon no que establec\u00edan as novas fronteiras do pa\u00eds. Comparado co reino de preguerra, Hungr\u00eda perdera o 71% do seu territorio e o 66% da s\u00faa poboaci\u00f3n. Coas novas fronteiras, un terzo da poboaci\u00f3n maxiar converteuse nunha minor\u00eda nos pa\u00edses veci\u00f1os, co tratado, Hungr\u00eda tam\u00e9n perdera o seu \u00fanico porto mar\u00edtimo en Fiume (hoxe Rijeka). Estes cambios provocar\u00edan que a cultura e a pol\u00edtica h\u00fangara do per\u00edodo de entreguerra estivesen dominadas polo irredentismo (a restauraci\u00f3n hist\u00f3rica da \"Gran Hungr\u00eda\").\nFormalmente Hungr\u00eda constitu\u00eduse nunha monarqu\u00eda sen rei, gobernada polo rexente, o almirante Mikl\u00f3s Horthy, quen implantou o terror branco con campos de concentraci\u00f3n para os elementos contrarios \u00e1 s\u00faa pol\u00edtica e no exterior seguindo unha pol\u00edtica pro-xermana.\nSegunda guerra mundial.\nO pa\u00eds converteuse en aliado da Alema\u00f1a Nazi a partir 1933, coa esperanza de recuperar os territorios perdidos na primeira guerra mundial. A alianza fixo que Hungr\u00eda recuperase alg\u00fans dos seus territorios perdidos nos dous Arbitrados de Viena. Esta alianza fixo que Hungr\u00eda axudase \u00f3s alem\u00e1ns \u00e1 ocupaci\u00f3n do Reino de Iugoslavia, ocupando o Backa e comezando a loitar na segunda guerra mundial en 1941, loitando contra a Uni\u00f3n Sovi\u00e9tica. Despois de sufrir grandes perdas na Uni\u00f3n Sovi\u00e9tica o goberno h\u00fangaro comezou negociaci\u00f3ns cos l\u00edderes aliados. Como consecuencia disto as tropas alem\u00e1s ocuparon o pa\u00eds o 19 de marzo de 1944 (Operaci\u00f3n Margarethe), namentres o pro-occidental Mikl\u00f3s Horthy fora substitu\u00eddo polos comandos alem\u00e1ns o 15 de outubro (Operaci\u00f3n Panzerfaust). O goberno monicreque nazi dirixido por Ferenc Sz\u00e1lasi e o partido da cruz frechada manter\u00eda o pa\u00eds do lado alem\u00e1n ata a fin da guerra.\nHolocausto.\nHungr\u00eda foi o primeiro pa\u00eds que permitiu a existencia de leis antisemitas; as \"numerus clausus\" de 1920 restrinx\u00edan o acceso dos xudeus a unha educaci\u00f3n superior. A finais de 1930, promulg\u00e1ronse m\u00e1is leis e comezaron a ser masacrados os xudeus polas forzas h\u00fangaras. A\u00ednda as\u00ed, Hungr\u00eda resistiuse a deporta-los seus xudeus. En maio e xu\u00f1o de 1944, durante a ocupaci\u00f3n alem\u00e1 a polic\u00eda h\u00fangara deportou a m\u00e1is de 440.000 xudeus en m\u00e1is de 145 trens, a maior\u00eda a Auschwitz. Durante o holocausto m\u00e1is de 400.000 h\u00fangaros foron asasinados, xunto con centos de xitanos. Centos de h\u00fangaros foron executados por axudar \u00f3s xudeus, entre eles a irm\u00e1 Sara Salkahazi. Xefes de estado e diplom\u00e1ticos axudaron a salvar moitas vidas, entre eles o Papa P\u00edo XII, Raoul Wallenberg ou Carl Lutz.\nEra Sovi\u00e9tica.\nTrala ca\u00edda da Alema\u00f1a nazi, Hungr\u00eda quedou baixo a influencia sovi\u00e9tica convert\u00e9ndose nun estado comunista \u00f3 que lle seguiu un curto r\u00e9xime democr\u00e1tico entre 1946-1947. Despois de 1948, o l\u00edder comunista M\u00e1ty\u00e1s R\u00e1kosi estableceu un r\u00e9xime stalinnista no pa\u00eds que estableceu un f\u00e9rreo control sobre o pa\u00eds, con purgas e a represi\u00f3n efectuada pola polic\u00eda pol\u00edtica, o que provocou a Revoluci\u00f3n H\u00fangara de 1956, aplacada polas tropas sovi\u00e9ticas. Preto dun cuarto de mill\u00f3n de persoas abandonou o pa\u00eds nese ano. Dende a d\u00e9cada de 1960 ata 1980 Hungr\u00eda foi gobernada de xeito autocr\u00e1tico por J\u00e1nos K\u00e1d\u00e1r.\nTerceira Rep\u00fablica.\nA finais de 1980, Hungr\u00eda comezou a dirixirse cara a unha democracia e a unha econom\u00eda de mercado. Declar\u00e1ndose o 23 de outubro de 1989, a Terceira Rep\u00fablica H\u00fangara, con M\u00e1ty\u00e1s Sz\u0171r\u00f6s presidente da rep\u00fablica. As primeiras elecci\u00f3ns libres tiveron lugar en 1990, seguindo o colapso da Uni\u00f3n Sovi\u00e9tica en 1991.\nNas \u00faltimas d\u00e9cadas Hungr\u00eda comezou a desenvolver relaci\u00f3ns coa Europa Occidental, e con outros pa\u00edses de Europa central, convert\u00e9ndose en membro do Grupo Visegr\u00e1d en 1991, un\u00edndose \u00e1 OTAN en 1999 \u00e1 Uni\u00f3n Europea o 1 de maio do 2004.\nPol\u00edtica.\nO Presidente da Rep\u00fablica, electo polo parlamento cada catro anos , ten un papel cerimonial, a\u00ednda que os seus poderes incl\u00faen o nomeamento do primeiro ministro. O primeiro ministro escolle \u00f3s membros do goberno e ten o dereito exclusivo a destitu\u00edlos. Cada un dos nomeados para o goberno debe presentarse diante dun ou m\u00e1is comit\u00e9s parlamentarios e ten que ser formalmente aprobado polo presidente.\nA Asemblea Nacional unicameral, con 386 membros (ou Orsz\u00e1ggy\u0171l\u00e9s), \u00e9 o m\u00e1is alto \u00f3rgano de autoridade do estado e prop\u00f3n e aproba a lexislaci\u00f3n co aval do primeiro ministro. Un partido ten que obter polo menos o 5% dos votos para poder formar un grupo parlamentario. As elecci\u00f3ns parlamentarias nacionais te\u00f1en lugar cada catro anos.\nNos partidos h\u00fangaros as principais tendencias pol\u00edticas son: a esquerda (a centro esquerda e a extrema esquerda) e a dereita (a centro dereita e a extrema dereita). Os partidos pol\u00edticos h\u00fangaros m\u00e1is importantes son:\nDivisi\u00f3ns administrativas.\nHungr\u00eda est\u00e1 subdividida administrativamente en 19 condados m\u00e1is a capital , Budapest. Dende 1996, os condados e maila capital agr\u00fapanse en 7 rexi\u00f3ns e tam\u00e9n hai 23 vilas con dereitos de condado (\"megyei jog\u00fa v\u00e1ros\"), chamados condados urbanos , estes son:\nXeograf\u00eda.\nCunha superficie de 93\u00a0030 quil\u00f3metros cadrados, Hungr\u00eda \u00e9 un pa\u00eds de Europa Central. Mide uns 250 quil\u00f3metros de norte a sur e 524 quil\u00f3metros de leste a oeste. Ten 2\u00a0258 quil\u00f3metros de fronteiras que comparte con Austria \u00f3 oeste, Serbia, Croacia e Eslovenia \u00f3 sur e suroeste, Roman\u00eda \u00f3 leste, Ucra\u00edna \u00f3 nord\u00e9s e Eslovaquia cara \u00f3 norte.\nAs fronteiras modernas de Hungr\u00eda estabelec\u00e9ronse por primeira vez despois da primeira guerra mundial cando, nos termos do Tratado de Trianon en 1920, perdeu m\u00e1is do 71% do que fora antes o Reino de Hungr\u00eda ademais do 58,5% da s\u00faa poboaci\u00f3n e o 32% dos h\u00fangaros. O pa\u00eds sufriu unha serie de revisi\u00f3ns dos seus l\u00edmites dende 1938 at\u00e9 1941.\nEn 1938, a Primeira Arbitraxe de Viena devolveulle o territorio de Checoslovaquia, en 1939 Hungr\u00eda ocupou os C\u00e1rpatos ucra\u00ednos e en 1940, a Segunda Arbitraxe de Viena devolveulle o norte de Transilvania, para finalmente ocupar B\u00e1cska e as rexi\u00f3ns de Murak\u00f6z durante a invasi\u00f3n de Iugoslavia. Con todo, Hungr\u00eda perdeu eses territorios de novo coa s\u00faa derrota na segunda guerra mundial e despois da guerra as fronteiras de Trianon foron restauradas cunha pequena revisi\u00f3n da que se beneficiou Checoslovaquia.\nHungr\u00eda ocupa a chaira media do r\u00edo Danubio, terra ch\u00e1 formada polos aluvi\u00f3ns deste r\u00edo e o seu afluente o r\u00edo Tisza co\u00f1ecida como chaira h\u00fangara e que tam\u00e9n se estende polo norte de Serbia, sur de Eslovaquia e o oeste de Roman\u00eda. \u00d3 oeste destaca o Lago Balat\u00f3n un dos m\u00e1is grandes de Europa. O segundo maior lago da bac\u00eda carp\u00e1tica, e probablemente o maior lago artificial de Europa, \u00e9 o Tisza.\nA paisaxe h\u00fangara consta de chairas ch\u00e1s e onduladas cara \u00e1 bac\u00eda carp\u00e1tica, de outeiros e monta\u00f1as baixas \u00f3 norte \u00f3 longo da fronteira eslovaca (o punto m\u00e1is alto \u00e9 o K\u00e9kes con 1\u00a0014\u00a0m). O clima \u00e9 continental, con invernos fr\u00edos, ver\u00e1ns quentes e precipitaci\u00f3ns medias. En Budapest a media de xaneiro \u00e9 de -1.0\u00a0\u00b0C, a de xullo de 21.9\u00a0\u00b0C. As precipitaci\u00f3ns anuais son de 498\u00a0mm.\nEconom\u00eda.\nHungr\u00eda continua a mostrar un forte crecemento econ\u00f3mico e a traballar para aproximar a s\u00faa econom\u00eda \u00e1 media da Uni\u00f3n Europea. O sector privado \u00e9 o responsable de m\u00e1is do 80% do PIB e o investimento estranxeiro medrou considerablemente nas \u00faltimas d\u00e9cadas 23.000 mill\u00f3ns de d\u00f3lares dende 1989. A inflaci\u00f3n e o desemprego, ambas as d\u00faas preocupaci\u00f3ns prioritarias na enquisa do 2001, diminu\u00edron substancialmente; con todo a taxa de suicidios permanece abondo alta. As medidas de reforma econ\u00f3mica, tales como a reforma dos coidados da sa\u00fade, do sistema tributario e do financiamento da administraci\u00f3n local, a\u00ednda non foron postas en pr\u00e1ctica polo actual goberno.\nO goberno h\u00fangaro expresou o seu desexo de adoptar o euro en 2010. Isto foi moi criticado por analistas estranxeiros que opinan que esta data \u00e9 pouco fiable, sendo a s\u00faa entrada entre 2013 e 2014 moito m\u00e1is realista. Alg\u00fans analistas foron a\u00ednda m\u00e1is lonxe afirmando que Roman\u00eda e Bulgaria, os cales se uniron \u00e1 Uni\u00f3n Europeo no 2007, adoptar\u00e1n antes que Hungr\u00eda a divisa europea.\nDemograf\u00eda.\nO 94% da poboaci\u00f3n de Hungr\u00eda est\u00e1 composta por h\u00fangaros cuxa lingua nai \u00e9 o h\u00fangaro, unha lingua ugrofinesa non relacionada con ningunha lingua dos seus pa\u00edses veci\u00f1os. O resto da poboaci\u00f3n est\u00e1 composta por xitanos (2,1%), alem\u00e1ns (1.2%), eslovacos (0.4%), croatas (0.2%), romaneses (0.1%), serbios (0.1%) e ucra\u00ednos (0.1%). Segundo o censo, a relixi\u00f3n dominante en Hungr\u00eda \u00e9 o Catolicismo (50% da poboaci\u00f3n), seguida do Calvinismo (16% da poboaci\u00f3n) , Luteranismo (3%) e Grego Ortodoxo (3%). A\u00ednda que s\u00f3 o 10-14% dos h\u00fangaros acode a alg\u00fan tipo de servizo relixioso semanalmente, 50% unha vez por ano, mentres que o 30% dos h\u00fangaros non cren en Deus.\nPor raz\u00f3ns hist\u00f3ricas, existen numerosas comunidades h\u00fangaras arredor en Europa, sobre todo en Roman\u00eda (en Transilvania), Eslovaquia, Serbia (en Voivodina), Ucra\u00edna (en Transcarpathia), Croacia (en Slavonia) e Austria (en Burgenland); Eslovenia tam\u00e9n ten unha importante minor\u00eda h\u00fangara nunha rexi\u00f3n onde o h\u00fangaro \u00e9 oficial.\nPrincipais cidades.\nAs principais cidades de Hungr\u00eda son:\nOutras cidades con m\u00e1is de 50.000 habitantes son:\nDeportes.\nHungr\u00eda destaca nos deportes colectivos como o w\u00e1ter-polo, as\u00ed como no lanzamento de martelo. Tam\u00e9n ten moita tradici\u00f3n a nataci\u00f3n pola que Hungr\u00eda conseguiu moitos \u00e9xitos internacionais. A figura m\u00e1xima do deporte en Hungr\u00eda de t\u00f3dolos tempos foi o futbolista Ferenc Pusk\u00e1s.\nA mellor participaci\u00f3n de Hungr\u00eda nos Xogos Ol\u00edmpicos, foi en 1952 cando obtivo un terceiro posto no medalleiro.\nCultura.\nHungr\u00eda \u00e9 famosa pola s\u00faa m\u00fasica con compositores como Franz Liszt, B\u00e9la Bart\u00f3k ou Zolt\u00e1n Kod\u00e1ly, matem\u00e1ticos como John von Neumann, pioneiro na computaci\u00f3n dixital, ou Eugene Wigner. Con todo, Erd\u0151s, von Neumann e Wigner, as\u00ed como outros cient\u00edficos h\u00fangaros xudeus, tiveron que emigrar debido \u00f3 antisemitismo en Europa, e levaron a cabo as s\u00faas m\u00e1is importantes contribuci\u00f3ns nos Estados Unidos.\nArquitectura.\nEn Hungr\u00eda est\u00e1 a sinagoga meirande de Europa, a Gran Sinagoga de Budapest, constru\u00edda en 1859 en estilo neomourisco con capacidade para 3000 persoas; a meirande calda medicinal de Europa, o spa de Sz\u00e9chenyi, rematado en 1913 nun estilo neobarroco e que se localiza no parque da cidade de Budapest, o meirande edificio en Hungr\u00eda, con 268 metros de largo \u00e9 o edifico do parlamento, e Hungr\u00eda conta tam\u00e9n cunha das maiores bas\u00edlicas de Europa, a bas\u00edlica de Esztergom, a segunda meirande abad\u00eda territorial do mundo, a abad\u00eda de Pannonhalma, e a meirande necr\u00f3pole cristi\u00e1 antiga f\u00f3ra de Italia, en P\u00e9cs.\nImportantes estilos arquitect\u00f3nicos presentes en Hungr\u00eda incl\u00faen o historicismo e variantes do Art Nouveau que se basean en caracter\u00edsticas da arquitectura nacional, con \u00d6d\u00f6n Lechner (1845\u20131914) como a principal figura do Art Nouveau h\u00fangaro, con inspiraci\u00f3ns na arquitectura india e siria con elementos decorativos tradicionais h\u00fangaros, creou unha versi\u00f3n do Art Nouveau especificamente h\u00fangara.\nPartindo do estilo de Lechner salientou o grupo \"Fiatalok\" con figuras como K\u00e1roly K\u00f3s e Dezs\u00f6 Zrumeczky, que usaron as estruturas e formas caracter\u00edsticas da arquitectura tradicional h\u00fangara.\nNa arquitectura h\u00fangara tam\u00e9n hai versi\u00f3ns doutros estilos, como o Sezession procedente de Viena, o Jugendstil alem\u00e1n, versi\u00f3ns de Art Nouveau orixinadas en B\u00e9lxica e Francia, e a influencia da arquitectura inglesa e finlandesa que se reflicten nos edificios constru\u00eddos ao comezo do s\u00e9culo XX, con arquitectos como B\u00e9la Lajta que primeiro adoptou o estilo Lechner, logo inspirouse na arquitectura inglesa e finlandesa e m\u00e1is tarde desenvolveu interese no estilo do antigo Exipto. Alad\u00e1r \u00c1rkay tam\u00e9n desenvolveu unha ruta semellante. Istv\u00e1n Medgyaszay desenvolveu o seu propio estilo, con motivos tradicionais estilizados para crear dese\u00f1os decorativos.\nGastronom\u00eda.\nA coci\u00f1a h\u00fangara ten unha posici\u00f3n destacada dentro da cultura de Hungr\u00eda, con pratos tradicionais como o gulash, difundido por todo o mundo e unha das bases da coci\u00f1a h\u00fangara. A pataca \u00e9 usada en diversos pratos, e as sopas e os guisados son tam\u00e9n importantes compo\u00f1entes desta gastronom\u00eda.\nOs pratos son xeralmente preparados con pemento, cebola e pementa. Os guisados son comunmente feitos con elementos tradicionais como a carne de porco e de gando, como por exemplo no \"p\u00f6rk\u00f6lt\". Existen ademais diversas sobremesas tales como o \"sml\u00f3i galuska\", un doce cuberto de crema de laranxa.\nExiste ademais unha influencia doutros pobos na gastronom\u00eda maxiar, como elementos da coci\u00f1a turca e a presenza de doces e bolos, froito da influencia alem\u00e1. Con todo tam\u00e9n sucede o contrario, durante a existencia de Austria-Hungr\u00eda, alg\u00fans pratos como o gulash, pasaron \u00f3s austr\u00edacos e checos.\nLiteratura.\nNos tempos antigos, a lingua h\u00fangara era escrita cun alfabeto r\u00fanico e mudou para o alfabeto latino despois de ser cristianizada baixo o reinado de Estevo I (1000-1038), as\u00ed pois non existen documentos anteriores \u00f3 s\u00e9culo XI, sendo o m\u00e1is antigo relato en h\u00fangaro un fragmento do documento de fundaci\u00f3n da Abad\u00eda de Tihany (1055), na cal aparecen moitos termos h\u00fangaros, entre eles as palabras \"feheruuaru rea meneh hodu utu rea\" \u00e9 dicir \"at\u00e9 a estrada militar de Feh\u00e9rv\u00e1r\", estando o resto do documento est\u00e1 en lat\u00edn. O m\u00e1is antigo texto completo nesta lingua \u00e9 o \"Serm\u00f3n e Oraci\u00f3n para Funeral\" (\"Halotti besz\u00e9d \u00e9s k\u00f6ny\u00f6rg\u00e9s\") (1192\u20131195), a traduci\u00f3n dun serm\u00f3n en lat\u00edn. O m\u00e1is antigo poema \u00e9 \"Lamentos de Mar\u00eda\", traduci\u00f3n do lat\u00edn do s\u00e9culo XIII, sendo tam\u00e9n o m\u00e1is antigo poema ugrifin\u00e9s. Entre as primeiras cr\u00f3nicas sobre a historia h\u00fangara est\u00e1 o \"Gesta Hungarorum\" (\"Feitos dos H\u00fangaros\") e o \"Gesta Hunnorum et Hungarorum\" (\"Feitos dos Hunos e dos H\u00fangaros\") por Simon K\u00e9zai. Ambos en lat\u00edn. Tales cr\u00f3nicas mesturan historia con lendas. Outra cr\u00f3nica co\u00f1ecida \u00e9 a \"K\u00e9pes kr\u00f3nika\" (\"Cr\u00f3nica Ilustrada\"), que foi escrita por Lu\u00eds I de Hungr\u00eda.\nO iluminismo h\u00fangaro chegou aproximadamente cincuenta anos despois comparado co iluminismo de Europa occidental, chegando os novos pensamentos a Hungr\u00eda a trav\u00e9s de Viena. Os primeiros escritores do iluminismo h\u00fangaro foron Gy\u00f6rgy Bessenyei e J\u00e1nos Bats\u00e1nyi. Contempor\u00e1neos e eles, Mih\u00e1ly Csokonai Vit\u00e9z e D\u00e1niel Berzsenyi eran os grandes poetas da \u00e9poca, sendo a gran figura da reforma da lingua Ferenc Kazinczy. A trav\u00e9s desa reforma, a lingua h\u00fangara volveuse practicable para uso cient\u00edfico, coa creaci\u00f3n de moitas palabras novas para describir as novas invenci\u00f3ns, preservando as\u00ed a lingua h\u00fangara.\nA literatura h\u00fangara ga\u00f1ou recentemente certo renome f\u00f3ra das fronteiras h\u00fangaras grazas a autores como S\u00e1ndor M\u00e1rai, P\u00e9ter Esterh\u00e1zy, P\u00e9ter N\u00e1das e Imre Kert\u00e9sz quen sobreviviu \u00f3 Holocausto e ga\u00f1ou o Premio Nobel de literatura no 2002. Destacan tam\u00e9n outros escritores cl\u00e1sicos como Theodor Herzl, S\u00e1ndor Pet\u0151fi, o poeta da Revoluci\u00f3n de 1848 ou Lajos Zilahy."}
{"id": "5148", "revid": "85894", "url": "https://gl.wikipedia.org/wiki?curid=5148", "title": "Couso de Limia, Sandi\u00e1s", "text": "Santa Mar\u00eda de Couso de Limia \u00e9 unha das tres parroquias que forman o concello de Sandi\u00e1s, situado na comarca da Limia, provincia de Ourense. En 2011, segundo o IGE, ti\u00f1a 468 habitantes (216 homes e 252 mulleres).\nPatrimonio.\nNo Couso, lugar que d\u00e1 nome \u00e1 parroquia, at\u00f3panse a igrexa de Santa Mar\u00eda de estilo rom\u00e1nico con posteriores reformas do s\u00e9culo XVII, e o pazo do Telleiro do s\u00e9culo XVIII."}
{"id": "5150", "revid": "85894", "url": "https://gl.wikipedia.org/wiki?curid=5150", "title": "Pi\u00f1eira de Arcos, Sandi\u00e1s", "text": "San Xo\u00e1n de Pi\u00f1eira de Arcos \u00e9 unha das tres parroquias que forman parte do concello de Sandi\u00e1s, situado na comarca da Limia, provincia de Ourense. Segundo o IGE en 2011 ti\u00f1a 435 habitantes (205 homes e 230 mulleres).\nPatrimonio.\nEn Pi\u00f1eira de Arcos, lugar que d\u00e1 nome \u00e1 parroquia, at\u00f3pase a igrexa de San Xo\u00e1n do s\u00e9culo XIX.\nA parroquia est\u00e1 atravesada pola estrada N-525, e nela nace a OU-320."}
{"id": "5151", "revid": "85894", "url": "https://gl.wikipedia.org/wiki?curid=5151", "title": "Zadag\u00f3s, Pi\u00f1eira de Arcos, Sandi\u00e1s", "text": "Zadag\u00f3s \u00e9 un lugar da parroquia de Pi\u00f1eira de Arcos pertencente \u00f3 concello de Sandi\u00e1s. Segundo o IGE en 2010 ti\u00f1a 63 habitantes (33 homes e 30 mulleres), once menos ca en 1999.\nPatrimonio.\nNel at\u00f3pase a Casa do Fidalgo, do s\u00e9culo XVIII, casa grande con capela hoxe restaurada e rehabilitada como casa de turismo rural. Preto dela est\u00e1 a capela de San Roque.\nA car\u00f3n do lugar hai un miliario (milla LXXI) da V\u00eda Nova ou V\u00eda XVIII que un\u00eda Bracara (Braga) con Asturica (Astorga) dedicado \u00f3 emperador Maximino e \u00f3 seu fillo M\u00e1ximo (235-238 d.C.)."}
{"id": "5154", "revid": "85894", "url": "https://gl.wikipedia.org/wiki?curid=5154", "title": "Cardeita, Sandi\u00e1s, Sandi\u00e1s", "text": "Cardeita \u00e9 un n\u00facleo de poboaci\u00f3n da parroquia de Sandi\u00e1s, pertencente \u00f3 concello de Sandi\u00e1s. Segundo o IGE en 2010 ti\u00f1a 83 habitantes (38 homes e 45 mulleres), o que sup\u00f3n unha diminuci\u00f3n respecto do ano 1999 cando ti\u00f1a 112 habitantes.\nC\u00f3ntase que os veci\u00f1os de Cardeita foron quen de atopar nas terras asolagadas da lagoa de Antela \"unha trabe, un pote vello, un pozo con escaleiras e non sei si outras cousas\" procedentes da cidade de Antioqu\u00eda \u00e1 que Deus castigou por non socorrerlle cando veu a Galicia."}
{"id": "5157", "revid": "1131", "url": "https://gl.wikipedia.org/wiki?curid=5157", "title": "Cardeita", "text": "O top\u00f3nimo galego Cardeita pode referirse a:"}
{"id": "5159", "revid": "132", "url": "https://gl.wikipedia.org/wiki?curid=5159", "title": "Pi\u00f1eira de Arcos", "text": ""}
{"id": "5160", "revid": "132", "url": "https://gl.wikipedia.org/wiki?curid=5160", "title": "Zadag\u00f3s", "text": ""}
{"id": "5162", "revid": "132", "url": "https://gl.wikipedia.org/wiki?curid=5162", "title": "Couso de Limia", "text": ""}
{"id": "5167", "revid": "59430", "url": "https://gl.wikipedia.org/wiki?curid=5167", "title": "Lista alfab\u00e9tica de c\u00f3digos telef\u00f3nicos por pa\u00eds", "text": "Est\u00e1 \u00e9 unha lista de c\u00f3digos para as chamadas telef\u00f3nicas internacionais. Os n\u00fameros actuais asignounos a Uni\u00f3n Internacional de Telecomunicaci\u00f3ns na s\u00faa recomendaci\u00f3n E.164.\nO s\u00edmbolo '+' diante dos c\u00f3digos de cada pa\u00eds simboliza o prefixo de chamada internacional. Este prefixo a marcar depende do pa\u00eds dende o que fagamos a chamada. A UIT aprobou o 00 coma o est\u00e1ndar a seguir, que xa foi implantado pola maior\u00eda dos pa\u00edses. Por exemplo, chamando dende un tel\u00e9fono localizado en Galicia, substituiriamos o s\u00edmbolo '+' por '00'; para chamar ao Per\u00fa (que ten c\u00f3digo +51) marcariamos un n\u00famero do tipo ' 0051########## '. Nos tel\u00e9fonos m\u00f3biles si que \u00e9 posible introducir directamente o s\u00edmbolo '+', no lugar do prefixo de chamada internacional."}
{"id": "5168", "revid": "54334", "url": "https://gl.wikipedia.org/wiki?curid=5168", "title": "Dominio de primeiro nivel", "text": "O dominio de primeiro nivel (en ingl\u00e9s Top Level Domain TLD) \u00e9 un dos compo\u00f1entes dun enderezo de internet, estes van separados por puntos, as\u00ed por exemplo: gl.wikipedia.org, e precisamente o \u00faltimo \u00e9 o que se denomina dominio de primeiro nivel, ou TLD. Por exemplo, no nome de dominio \"gl.wikipedia.org\", \"org\" \u00e9 o TLD, ou dominio de primeiro nivel.\nO sistema de nomes de dominio en internet transforma os nomes de dominio en enderezos IP num\u00e9ricos, permitindo as\u00ed referirse a sitios web e outros recursos mediante nomes doados de lembrar en vez dos enderezos IP num\u00e9ricos, como 207.142.131.245, que identifican cada ordenador. Este Sistema de Servidores de Nomes de Dominio (DNS, de \"Domain Name Server\") constit\u00fae unha xerarqu\u00eda en forma de \u00e1rbore: Cada TLD (p.ex. \"org\") incl\u00fae moitos dominios de segundo n\u00edvel (como \"wikipedia\" en \"wikipedia.org\"); cada dominio de segundo n\u00edvel pode inclu\u00edr moitos dominios de terceiro n\u00edvel (p.ex. \"gl.wikipedia.org\" ou \"it.wikipedia.org\"), e as\u00ed sucesivamente.\nOs TLD p\u00f3dense dividir en d\u00faas clases: TLD de c\u00f3digo de pa\u00eds (ccTLDs, de \"country code TLDs\"), como por exemplo pt, es e uk, e TLD xen\u00e9ricos (gTLDs, de \"generic TLDs\"), como por exemplo com, org e net. Os ccTLDs te\u00f1en sempre d\u00faas letras e os gTLDs te\u00f1en sempre m\u00e1is de d\u00faas letras. A capitalizaci\u00f3n \u00e9 ignorada, de maneira que d\u00e1 igual referirse a org que a ORG.\nA xesti\u00f3n dos TLD \u00e9 responsabilidade da IANA (\"Internet Assigned Numbers Authority\", Autoridade de N\u00fameros Asignados de Internet). Cada TLD \u00e9 mantido por unha entidade distinta, que leva a concesi\u00f3n e revogaci\u00f3n de dominios de segundo n\u00edvel e mant\u00e9n o seu rexistro."}
{"id": "5171", "revid": "4732508", "url": "https://gl.wikipedia.org/wiki?curid=5171", "title": "Ostpolitik", "text": "Ostpolitik v\u00e9n do alem\u00e1n \"Ost\" (\"Leste\") e \"Politik\" (\"Pol\u00edtica\"), e fai referencia \u00e1 pol\u00edtica levada a cabo en 1969 polo chanceler da RFA Willy Brandt coa intenci\u00f3n de normaliza-las relaci\u00f3ns coa RDA. Como consecuencia desta pol\u00edtica, a RFA chega a un acordo de reco\u00f1ecemento de fronteiras coa Uni\u00f3n Sovi\u00e9tica 1970. En 1972, a RFA e a RDA reco\u00f1\u00e9cense diplomaticamente. En 1973 entran na ONU as d\u00faas rep\u00fablicas alem\u00e1s."}
{"id": "5172", "revid": "56817", "url": "https://gl.wikipedia.org/wiki?curid=5172", "title": "Weltpolitik", "text": "Do alem\u00e1n, \"welt\", mundo e \"politik\", pol\u00edtica. A Weltpolitik era a denominaci\u00f3n da pol\u00edtica panxermanista e de paz armada, levada a cabo polo k\u00e1iser Guillerme II a partir de 1890, substitu\u00edndo \u00e1 \"Realpolitik\" (pol\u00edtica da realidade). Esta nova estratexia, m\u00e1is agresiva, Ter\u00eda como consecuencia a rivalidade naval co Imperio Brit\u00e1nico e a formaci\u00f3n da Tripla Entente entre Francia, Rusia e Reino Unido."}
{"id": "5173", "revid": "17467", "url": "https://gl.wikipedia.org/wiki?curid=5173", "title": "RFA", "text": ""}
{"id": "5174", "revid": "5132", "url": "https://gl.wikipedia.org/wiki?curid=5174", "title": "RDA", "text": ""}
{"id": "5175", "revid": "23204", "url": "https://gl.wikipedia.org/wiki?curid=5175", "title": "Rep\u00fablica Federal Alem\u00e1 (1949\u20131990)", "text": "A Rep\u00fablica Federal de Alema\u00f1a (abreviado RFA; en alem\u00e1n: \"Bundesrepublik Deutschland\", abreviado BRD), Alema\u00f1a Occidental ou Alema\u00f1a do Oeste, foi un estado de Europa entre 1949 e 1990, cando se produciu a reunificaci\u00f3n desta coa Rep\u00fablica Democr\u00e1tica Alem\u00e1.\nConstitu\u00edda como rep\u00fablica federal o 23 de maio de 1949, inclu\u00eda as zonas de ocupaci\u00f3n de Francia, Reino Unido e EUA, ademais da parte occidental de Berl\u00edn, divididas en diferentes estados creados segundo a historia dos antigos principados do Sacro Imperio Romano. O estado foi declarado totalmente soberano o 5 de maio de 1955, con capital en Bonn, pero as forzas de ocupaci\u00f3n permaneceron para contrarrestar a influencia sovi\u00e9tica na Alema\u00f1a do Leste.\nAlema\u00f1a Occidental uniuse \u00e1 OTAN o 9 de maio de 1955 e \u00e1 ONU nos anos 70, trala Ostpolitik do chanceler Willy Brandt, e reco\u00f1eceu tam\u00e9n a Alema\u00f1a do Leste.\nTrala ca\u00edda do muro de Berl\u00edn o 9 de novembro de 1989, acelerouse a unificaci\u00f3n das d\u00faas Alema\u00f1as, que formalmente constitu\u00edu unha anexi\u00f3n da RDA por parte da Rep\u00fablica Federal de Alema\u00f1a. A unificaci\u00f3n tivo lugar o 3 de outubro de 1990, e a retirada das forzas de ocupaci\u00f3n, o 15 de marzo de 1991."}
{"id": "5176", "revid": "5132", "url": "https://gl.wikipedia.org/wiki?curid=5176", "title": "Alema\u00f1a Oriental", "text": ""}
{"id": "5177", "revid": "5132", "url": "https://gl.wikipedia.org/wiki?curid=5177", "title": "Rep\u00fablica Democr\u00e1tica de Alema\u00f1a", "text": ""}
{"id": "5178", "revid": "25871", "url": "https://gl.wikipedia.org/wiki?curid=5178", "title": "2 de decembro", "text": "O 2 de decembro \u00e9 o 336\u00ba d\u00eda do ano do calendario gregoriano e o 337\u00ba nos anos bisestos. Quedan 29 d\u00edas para finalizar o ano.\nOutros.\nOs 366 d\u00edas do ano"}
{"id": "5179", "revid": "98629", "url": "https://gl.wikipedia.org/wiki?curid=5179", "title": "13 de novembro", "text": "O 13 de novembro \u00e9 o tricent\u00e9simo d\u00e9cimo s\u00e9timo (317) d\u00eda do ano no Calendario Gregoriano e n\u00famero 318 nos anos bisestos. Quedan 48 d\u00edas para rematar o ano.\nOutros.\nOs 366 d\u00edas do ano"}
{"id": "5180", "revid": "23204", "url": "https://gl.wikipedia.org/wiki?curid=5180", "title": "Rep\u00fablica Democr\u00e1tica Alem\u00e1", "text": "A Rep\u00fablica Democr\u00e1tica Alem\u00e1 (abreviado RDA; alem\u00e1n: \"Deutsche Demokratische Republik\", abreviado DDR), tam\u00e9n co\u00f1ecida como Alema\u00f1a do Leste ou Alema\u00f1a Oriental, foi unha rep\u00fablica socialista establecida en 1949 na zona de ocupaci\u00f3n sovi\u00e9tica de Alema\u00f1a trala segunda guerra mundial. O territorio inclu\u00eda tam\u00e9n Berl\u00edn Leste, unha porci\u00f3n da cidade baixo control das Forzas Aliadas. Xeograficamente, a RDA ocupaba o nordeste da actual Alema\u00f1a, os actuais estados de Mecklemburgo-Antepomerania, Saxonia-Anhalt, Saxonia, Turinxia e Brandeburgo, cunha \u00e1rea total de 108.179 km\u00b2. Limitaba con Checoslovaquia ao sur, Alema\u00f1a Occidental ao sur e ao oeste, Polonia ao leste, e ao norte estaba co mar do Norte.\nEn 1989, unha revolta popular provocou un troco no goberno, at\u00e9 ent\u00f3n nas mans do Partido Socialista Unificado de Alema\u00f1a (en alem\u00e1n: \"Sozialistische Einheitspartei Deutschlands\"), unha revolta na que os sovi\u00e9ticos se negaron a intervir. As\u00ed, o 9 de novembro dese mesmo ano ca\u00eda o Muro de Berl\u00edn e, finalmente, o 3 de outubro de 1990, os \"L\u00e4nder\" (estados) do leste de Alema\u00f1a foron integrados como novos estados federais dentro da nova Rep\u00fablica Federal de Alema\u00f1a. A transformaci\u00f3n comunista durante a historia da Rep\u00fablica foi m\u00e1is forte na industria, na agricultura, e na maior\u00eda do sistema educativo, mentres que as profesi\u00f3ns de ciencia e enxe\u00f1ar\u00eda, as igrexas e incluso as tradici\u00f3ns burguesas preserv\u00e1ronse. A pol\u00edtica social, que se tornara nunha ferramenta de lexitimaci\u00f3n cr\u00edtica nas \u00faltimas d\u00e9cadas, mesturaba elementos comunistas e tradicionais por igual.\nHistoria.\nOrixe.\nNa Conferencia de Ialta, celebrada en febreiro de 1945, os Estados Unidos, o Reino Unido e a Uni\u00f3n Sovi\u00e9tica acordaron a divisi\u00f3n de Alema\u00f1a en zonas de ocupaci\u00f3n. Calculando o territorio que os ex\u00e9rcitos converxentes dos aliados occidentais e a URSS pod\u00edan tomar, a Conferencia de Ialta determinou as li\u00f1as de demarcaci\u00f3n para as respectivas zonas de ocupaci\u00f3n. Trala rendici\u00f3n de Alema\u00f1a, o Consello de Control Aliado, representando os Estados Unidos, Reino Unido, Francia e a Uni\u00f3n Sovi\u00e9tica, asumiu a autoridade gobernamental da Alema\u00f1a de posguerra. Con todo, a desmilitarizaci\u00f3n econ\u00f3mica (especialmente o traslado de equipamento industrial) era responsabilidade de cada zona individualmente.\nA Conferencia de Potsdam, celebrada uns meses despois, entre xullo e agosto de 1945, reco\u00f1eceu as zonas e confirmou a xurisdici\u00f3n da Administraci\u00f3n Militar Sovi\u00e9tica en Alema\u00f1a (en alem\u00e1n: \"Sowjetische Milit\u00e4radministration in Deutschland, SMAD\") dende os r\u00edos Oder e Neisse at\u00e9 a li\u00f1a de demarcaci\u00f3n. A zona de ocupaci\u00f3n sovi\u00e9tica inclu\u00edu os antigos estados de Brandeburgo, Mecklemburgo-Antepomerania, Saxonia, Saxonia-Anhalt e Turinxia. A cidade de Berl\u00edn foi colocada baixo o control do catro poderes.\nAs crecentes diferenzas econ\u00f3micas combin\u00e1banse co desenvolvemento de tensi\u00f3ns pol\u00edticas entre os Estados Unidos e a Uni\u00f3n Sovi\u00e9tica (que culminar\u00eda no desenvolvemento da guerra fr\u00eda) e manifest\u00e1ronse no rexeitamento do SMAD en 1947 de participar no Plan Marshall norteamericano. En marzo de 1948, os Estados Unidos, Reino Unido e Francia reun\u00edronse en Londres e acordaron unir as zonas occidentais para establecer unha Rep\u00fablica alem\u00e1 occidental. A Uni\u00f3n Sovi\u00e9tica respondeu abandonando o Consello de Control Aliado e prepar\u00e1ndose para crear un Estado alem\u00e1n oriental. A divisi\u00f3n de Alema\u00f1a quedou clara coa reforma monetaria introducida o 20 de xu\u00f1o de 1948, que se limitaba \u00e1s zonas occidentais. Tres d\u00edas despois era introducida unha reforma diferenciada na zona sovi\u00e9tica. A introduci\u00f3n do marco alem\u00e1n nos sectores occidentais de Berl\u00edn contra o desexo do comandante supremo sovi\u00e9tico, levou \u00e1 Uni\u00f3n Sovi\u00e9tica a impor o Bloqueo de Berl\u00edn nunha tentativa de ga\u00f1ar o control do conxunto de Berl\u00edn. Os aliados occidentais decidiron aprovisionar a cidade cunha ponte a\u00e9rea, que durar\u00eda once meses, ata que a Uni\u00f3n Sovi\u00e9tica abandonou o bloqueo o 12 de maio de 1949.\nUn decreto do SMAD de 10 de xu\u00f1o aprobaba o permiso para a formaci\u00f3n de partidos pol\u00edticos democr\u00e1ticos e antifascistas na zona sovi\u00e9tica; as elecci\u00f3ns aos parlamentos rexionais dos estados estaban convocadas para outubro de 1946. Unha coalici\u00f3n democr\u00e1tica-antifascista, que inclu\u00eda o Partido Comunista (\"KPD\"), o Partido Socialdem\u00f3crata (\"SPD\"), a recentemente creada Uni\u00f3n Dem\u00f3crata Cristi\u00e1 (\"CDU\"), e o Partido Liberal Democr\u00e1tico (\"LDPD\") foi formada en xullo de 1945. O KPD (con 600.000 militantes na zona oriental) e o SPD (con 680.000), unific\u00e1ronse en abril de 1946 dando nacemento ao Partido Socialista Unificado de Alema\u00f1a (en alem\u00e1n: \"Sozialistische Einheitspartei Deutschlands, SED\"). Nas elecci\u00f3ns rexionais de outubro de 1946, o SED obtivo aproximadamente o 50% dos votos nos estados da zona sovi\u00e9tica. En Berl\u00edn, que se atopaba dividida, o SPD op\u00faxose \u00e1 unificaci\u00f3n e presentouse s\u00f3, obtendo o 48,7% dos votos, mentres a SED foi derrotada co 19,8%, quedando por baixo do SPD e a CDU. Cinco semanas despois da proclamaci\u00f3n da Rep\u00fablica Federal de Alema\u00f1a occidental, o 7 de outubro de 1949, a Comisi\u00f3n Econ\u00f3mica Alem\u00e1 (DWK) formou un goberno provisional e proclamou o establecemento da Rep\u00fablica Democr\u00e1tica Alem\u00e1. O comunista Wilhelm Pieck foi elixido o seu primeiro Presidente.\nOs primeiros anos (1949-1954).\nO SED controlaba a coalici\u00f3n da \"Fronte Nacional\", unha federaci\u00f3n de todos os partidos pol\u00edticos e organizaci\u00f3ns de masas que preservaba o pluralismo. A Constituci\u00f3n de 1949 formalmente establec\u00eda unha Rep\u00fablica federal democr\u00e1tica e creaba a C\u00e1mara dos Estados e a C\u00e1mara do Pobo (\"Volkskammer\"). A \"Volkskammer\", de acordo coa Constituci\u00f3n, era o \u00f3rgano supremo do Estado, investido de soberan\u00eda lexislativa. A elecci\u00f3n do \"Volkskammer\" e dos Consellos de Estado (m\u00e1is tarde substitu\u00eddos polos Consellos de Distrito) base\u00e1base nunha lista \u00fanica da Fronte Nacional; os votantes pod\u00edan expresar a s\u00faa aprobaci\u00f3n ou non.\nO 3er Congreso do SED en xullo de 1950 elixiu a Walter Ulbricht primeiro secretario e salientou o progreso industrial. O sector industrial, empregando o 40% da poboaci\u00f3n activa, foi suxeito dunha profunda nacionalizaci\u00f3n, co resultado da formaci\u00f3n das Empresas do Pobo (alem\u00e1n: \"Volkseigene Betriebe\", VEB). Estas compa\u00f1\u00edas representaban o 75% do sector industrial. O primeiro Plan Quinquenal (1951-1955) introduciu a planificaci\u00f3n estatal centralizada; marcou altas cotas de produci\u00f3n para a industria pesada e incrementou a produtividade.\nStalin morreu en marzo de 1953. En xu\u00f1o, o SED, confiando en dar aos traballadores uns mellores niveis de vida, anunciou o \"Novo Curso\". O \"Novo Curso\" en Alema\u00f1a Oriental estaba baseado na pol\u00edtica econ\u00f3mica iniciada por Georgy Malenkov na Uni\u00f3n Sovi\u00e9tica. A pol\u00edtica de Malenkov, que buscaba unha mellora dos niveis de vida, marcaba un xiro no investimento cara \u00e1 industria lixeira e comercial e un maior abastecemento de bens de consumo. O SED, co obxectivo de virar a \u00e9nfase econ\u00f3mica da industria pesada aos bens de consumo, iniciou un programa para aliviar as dificultades econ\u00f3micas. Isto levou a unha reduci\u00f3n das cotas e as taxas, a posibilidade de cr\u00e9ditos estatais \u00e1s empresas privadas, e un aumento na asignaci\u00f3n de material de produci\u00f3n.\nCando o \"Novo Curso\" incrementou os bens de consumo que os traballadores pod\u00edan obter, as cotas de produci\u00f3n atop\u00e1banse a\u00ednda altas. Cando as cotas de traballo foron aumentadas en 1953, levou ao Levantamento do 17 de xu\u00f1o de 1953. Folgas e manifestaci\u00f3ns suced\u00e9ronse nos grandes centros industriais. Os traballadores demandaban a diminuci\u00f3n das cotas e o aumento dos salarios. A \"Volkspolizei\" e o Ex\u00e9rcito Vermello impediron a insurrecci\u00f3n, na que morreron aproximadamente 100 persoas.\nEn 1954, a URSS garantiu oficialmente a soberan\u00eda de Alema\u00f1a do Leste, e a Comisi\u00f3n de Control Sovi\u00e9tica en Berl\u00edn foi disolvida. Naquel ano finalizaron os pagos das reparaci\u00f3ns de guerra, e as SAGs pasaron a propiedade estatal alem\u00e1 oriental. O cinco estados que constitu\u00edan a zona de ocupaci\u00f3n sovi\u00e9tica disolv\u00e9ronse e foron substitu\u00eddos por quince distritos (Bezirke) en 1952; os Estados Unidos, a Gran Breta\u00f1a e Francia non reco\u00f1eceron o d\u00e9cimo quinto distrito, Berl\u00edn Oriental. Alema\u00f1a Oriental comezou a participar activamente no Consello de Axuda Mutua Econ\u00f3mica (CAME ou COMECON) en 1950. En 1956 creouse o Ex\u00e9rcito Nacional Popular (\"Nationale Volksarmee\", NVA), e a RDA entrou a facer parte do Pacto de Varsovia.\nPol\u00edtica econ\u00f3mica (1956-1975).\nEn 1956, no XX Congreso do Partido Comunista da Uni\u00f3n Sovi\u00e9tica, o seu primeiro secretario Nikita Khrushchev repudiou o estalinismo. Naquel momento, un sector da intelectualidade acad\u00e9mica dentro do SED demandaba reformas. Con este obxectivo, Wolfgang Harich redactou un programa defendendo cambios radicais en Alema\u00f1a Oriental. No final de 1956, el e os seus partidarios foron rapidamente purgados das filas do partido. \nO Pleno do Comit\u00e9 Central do SED de xullo de 1956 confirmou o liderado de Ulbricht e presentou o segundo Plan Quinquenal (1956-1960). O plan levaba como lema \"modernizaci\u00f3n, mecanizaci\u00f3n e automatismo\" para salientar o novo enfoque no progreso tecnol\u00f3xico. No Pleno, anunciouse a intenci\u00f3n de desenvolver enerx\u00eda nuclear, e o primeiro reactor nuclear de Alema\u00f1a Oriental foi activado en 1957.\nO segundo Plan Quinquenal impulsou a Alema\u00f1a do Leste a acelerar os seus esforzos pola colectivizaci\u00f3n agr\u00edcola e por completar a nacionalizaci\u00f3n do sector industrial. O Plan atopou dificultades, e foi substitu\u00eduno por un Plan a sete anos (1959-1965). O novo Plan aspiraba a conseguir alcanzar a produci\u00f3n per c\u00e1pita de Alema\u00f1a Occidental para final de 1961, lanzar maiores cotas de produci\u00f3n, e convocou a incrementar nun 85% a produtividade laboral.\nO \u00edndice anual de crecemento econ\u00f3mico deixou de caer e estabilizouse despois de 1959. A Uni\u00f3n Sovi\u00e9tica recomendou ent\u00f3n a Alema\u00f1a Oriental aplicar as reformas que o economista sovi\u00e9tico Evsei Liberman, que defend\u00eda o principio de obtenci\u00f3n de beneficios e outros principios do mercado para as econom\u00edas planificadas. En 1963, Ulbricht adaptou as teor\u00edas de Liberman e introduciu o \"Novo Sistema Econ\u00f3mico\" (NES), unha reforma econ\u00f3mica que introduciu un grao de descentralizaci\u00f3n nas decisi\u00f3ns e criterios de mercado. O NES tentou crear un sistema econ\u00f3mico eficiente e transformar \u00e1 RDA nunha naci\u00f3n industrial l\u00edder.\nBaixo o NES, a tarefa de establecer o futuro desenvolvemento econ\u00f3mico foi asignada \u00e1 planificaci\u00f3n central. A descentralizaci\u00f3n implicou a transferencia parcial da toma de decisi\u00f3ns da Comisi\u00f3n de Planificaci\u00f3n Estatal e o Consello Econ\u00f3mico Nacional \u00e1s Asociaci\u00f3ns de Empresas do Pobo (\"Vereinigungen Volkseigener Betriebe\", VVBs). As autoridades da planificaci\u00f3n central lanzaban obxectivos de produci\u00f3n xerais, pero cada VVB determinaba o seu propio financiamento interno, utilizaci\u00f3n da tecnolox\u00eda, e colocaci\u00f3n da forza de traballo e os recursos. Como corpos intermediarios, as VVBs funcionaban ademais para sintetizar a informaci\u00f3n e as recomendaci\u00f3ns dos VEBs. O NES estipulaba que as decisi\u00f3ns produtivas deb\u00edan facerse baixo as bases da obtenci\u00f3n de beneficios, que os salarios reflectisen a produtividade, e que os prezos respondesen o abastecemento e a demanda.\nUlbricht lanzou en 1968 unha campa\u00f1a para convencer os pa\u00edses do COMECON de intensificar o seu desenvolvemento econ\u00f3mico \"polos seus propios medios\". Internamente, a RDA substitu\u00edu o NES co Sistema Econ\u00f3mico do Socialismo (ESS), que se enfocou nos sectores tecnol\u00f3xicos desenvolvidos para facer posible o crecemento autosuficiente. En xeral, a planificaci\u00f3n centralizada se re-introduciu nos chamados sectores clave, que inclu\u00edan as industrias electr\u00f3nicas, qu\u00edmicas e pl\u00e1sticas. Os combinados electr\u00f3nicos foron formados para integrar industrias enteiras nunha cadea de produci\u00f3n. Os subsidios a prezos restablec\u00e9ronse para acelerar o crecemento nos sectores favorecidos. O plan anual para 1968 impuxo cotas de produci\u00f3n nas industrias clave un 2,6% m\u00e1is altas que no resto de sectores para alcanzar o crecemento industrial nestas \u00e1reas. O Estado lanzou os obxectivos de 1969-1970 para a tecnolox\u00eda especializada mesmo m\u00e1is altos. O fracaso en alcanzar os obxectivos do ESS derivou no esforzo reformista de 1970.\nA \"Tarefa Principal\", introducida por Honecker en 1971, formulou a pol\u00edtica interior para os anos 70. O programa re-salientaba no marxismo-leninismo e a loita internacional de clases. Durante este per\u00edodo, o SED lanzou unha masiva campa\u00f1a de propaganda de car\u00e1cter obrerista. A Tarefa Principal rescatou o obxectivo econ\u00f3mico de progreso industrial, pero este obxectivo deb\u00eda ser conseguido dentro do contexto da planificaci\u00f3n estatal centralizada. O socialismo de consumo, o novo programa establecido na Tarefa Principal, foi un esforzo para magnificar o chamamento ao socialismo ofrecendo unha especial consideraci\u00f3n \u00e1s necesidades materiais da clase traballadora. O Estado reorientou a pol\u00edtica salarial e deu m\u00e1is atenci\u00f3n a incrementar o abastecemento de bens de consumo.\nAs\u00ed mesmo acelerouse a construci\u00f3n de novas vivendas e a renovaci\u00f3n dos apartamentos existentes; o 60% das casas novas e renovadas foi asignado a familias obreiras. Os alugueres, que estaban subsidiados, permaneceron extremadamente baixos. Debido a que as mulleres constitu\u00edan preto do 50% da forza laboral, as facilidades do coidado de nenos, inclu\u00edndo gardar\u00edas e cl\u00ednicas, increment\u00e1ronse para os fillos das nais traballadoras. As mulleres obreiras recib\u00edan subsidios de maternidade que duraban entre seis meses e un ano. O Estado incrementou tam\u00e9n as pensi\u00f3ns.\nPol\u00edtica exterior (1967-1975).\nA pol\u00edtica exterior de Ulbricht entre 1967 e 1971 respondeu o comezo da \u00e9poca da distensi\u00f3n co Oeste. A\u00ednda que isto ofreceu a Alema\u00f1a do Leste a oportunidade de superar o seu illamento en pol\u00edtica exterior e ga\u00f1ar o reco\u00f1ecemento de Occidente como Estado soberano, o l\u00edder do SED era remiso a perseguir unha pol\u00edtica de achegamento a Alema\u00f1a Occidental. As d\u00faas Alema\u00f1as conservaran o obxectivo da futura unificaci\u00f3n; con todo, ambas continuaban irreconciliables por mor dos seus propios sistemas pol\u00edticos. A Constituci\u00f3n de 1968 proclamou a vitoria do socialismo e subli\u00f1ou o obxectivo nacional da unificaci\u00f3n baixo liderado comunista.\nNo final dos anos 60, Ulbricht fixo do Consello de Estado o principal \u00f3rgano gobernamental. O Consello, de 24 membros, multipartidista, encabezado por Ulbricht e dominado polo quince representantes do SED, xerou unha nova \u00e9poca de conservadorismo pol\u00edtico. As pol\u00edticas tanto interior como exterior dos anos finais da \u00e9poca Ulbricht reflectiron unha forte determinaci\u00f3n cara a unha estratexia agresiva cara ao Oeste. En 1967 propuxo a Checoslovaquia, Polonia, Hungr\u00eda e Bulgaria asinar tratados de asistencia mutua bilaterais con Alema\u00f1a Oriental. A Doutrina Ulbricht, polo tanto asinada por estes pa\u00edses, determinoulles a rexeitar a normalizaci\u00f3n de relaci\u00f3ns con Alema\u00f1a Occidental a menos que Bonn reco\u00f1ecese formalmente a soberan\u00eda da RDA.\nEn agosto de 1970, a Uni\u00f3n Sovi\u00e9tica e Alema\u00f1a Occidental asinaron o Tratado de Moscova, no cal os dous pa\u00edses acordaban basearse na non-agresi\u00f3n nas s\u00faas relaci\u00f3ns, protexer a seguridade europea e internacional e confirmar a Li\u00f1a Oder-Neisse. Moscova apertou polo tanto a Alema\u00f1a Oriental para comezar negociaci\u00f3ns con Alema\u00f1a Occidental. Ulbricht resistiuse, debilitando a\u00ednda m\u00e1is o seu liderado, que fora danado polo fracaso do ESS. En maio de 1971, o Comit\u00e9 Central do SED elixiu a Erich Honecker para suceder a Ulbricht como primeiro secretario do Partido.\nHonecker combinou a lealdade \u00e1 Uni\u00f3n Sovi\u00e9tica coa flexibilidade para a distensi\u00f3n. No 8\u00ba Congreso do Partido, en xu\u00f1o de 1971, presentou o programa pol\u00edtico para a nova etapa. Na s\u00faa reformulaci\u00f3n da pol\u00edtica exterior da RDA, Honecker renunciou ao obxectivo dunha Alema\u00f1a unificada e adoptou a posici\u00f3n ideol\u00f3xica \"defensiva\" do \"Abgrenzung\" (demarcaci\u00f3n ou separaci\u00f3n). Baixo este programa, o pa\u00eds defin\u00edase como un \"Estado socialista\" diferenciado e salientaba a s\u00faa alianza coa Uni\u00f3n Sovi\u00e9tica. O \"Abgrenzung\", defendendo a soberan\u00eda da RDA, contribu\u00edu en cambio ao \u00e9xito das negociaci\u00f3ns da d\u00e9tente que levaron ao Acordo de Berl\u00edn en 1971 e ao Tratado B\u00e1sico con Alema\u00f1a Occidental en decembro de 1972.\nO Acordo de Berl\u00edn e o Tratado B\u00e1sico normalizaron as relaci\u00f3ns entre a RDA e a RFA. O Acordo de Berl\u00edn (efectivo en xu\u00f1o de 1972), asinado polos Estados Unidos, Reino Unido, Francia e a Uni\u00f3n Sovi\u00e9tica, protex\u00eda o comercio e as viaxes entre Berl\u00edn Oeste e o resto da RFA e animaba a aumentar as comunicaci\u00f3ns entre Berl\u00edn Leste e Berl\u00edn Oeste. A URSS estipulou, no entanto, que Berl\u00edn Occidental non ser\u00eda incorporada oficialmente a Alema\u00f1a Occidental. O Tratado B\u00e1sico (efectivo en xu\u00f1o de 1973) reco\u00f1ec\u00eda politicamente os dous Estados alem\u00e1ns, e os dous pa\u00edses prometeron respectar a soberan\u00eda do outro. Baixo os termos do tratado, ser\u00edan intercambiadas misi\u00f3ns diplom\u00e1ticas, establecidas relaci\u00f3ns comerciais, tur\u00edsticas, culturais e de comunicaci\u00f3ns. En setembro de 1973, ambos os pa\u00edses un\u00edronse \u00e1s Naci\u00f3ns Unidas, e debido a iso a RDA recibiu un reco\u00f1ecemento internacional sen precedentes.\nDesde mediados dos anos 70, a RDA estabiliz\u00e1base nas relaci\u00f3ns Leste-Oeste. A emenda de 1974 \u00e1 Constituci\u00f3n eliminou todas as referencias \u00e1 \"Naci\u00f3n alem\u00e1\" e \u00e1 \"unidade alem\u00e1\" e definiu a Alema\u00f1a Oriental como \"unha Estado-naci\u00f3n socialista de obreiros e campesi\u00f1os\" e \"unha parte constitu\u00ednte inseparable da comunidade de pa\u00edses socialistas\". Como parte da distensi\u00f3n xeral entre Leste e Oeste, a RDA participou na Conferencia sobre Seguridade e Cooperaci\u00f3n en Europa en xullo de 1975, asinando a Acta Final de Helsinqui, que pretend\u00eda garantir o reco\u00f1ecemento dos dereitos humanos.\nPol\u00edtica interior (anos 1970).\n\u00c1mbalas Alema\u00f1as continuaron unha procura de identidade nacional, pero a\u00ednda que para Alema\u00f1a Occidental foi m\u00e1is sinxelo fundar a s\u00faa identidade asumindo practicamente toda a tradici\u00f3n hist\u00f3rica alem\u00e1, para a RDA este proceso foi moito m\u00e1is dif\u00edcil. Dende o principio, a recentemente formada RDA tentou establecer a s\u00faa propia identidade separada, deixando de lado diversos elementos hist\u00f3ricos caracter\u00edsticos que non eran conformes cun Estado de ideolox\u00eda comunista. Sobre todo, debido \u00e1 antiga cr\u00edtica marxista do militarismo de Prusia, o SED repudiaba toda posible \"continuidade\" entre Prusia e a RDA, a\u00ednda que xeograficamente o territorio da RDA comprend\u00eda na pr\u00e1ctica a maior parte do antigo reino prusiano. No seu lugar, enfocouse na herdanza progresista da Historia de Alema\u00f1a, inclu\u00edndo o papel de Thomas M\u00fcntzer na guerra dos campesi\u00f1os alem\u00e1ns do s\u00e9culo XVI, e o papel xogado polos heroes da loita de clases durante a industrializaci\u00f3n de Prusia, deixando de lado a outras figuras da historia alem\u00e1, a\u00ednda que preservando no posible aos l\u00edderes intelectuais m\u00e1is destacados e indiscutiblemente alem\u00e1ns como Schiller ou Goethe. As\u00ed mesmo, reivindicou o outrora criticado cl\u00e9rigo Marti\u00f1o Lutero xunto aos fundadores do KPD e heroes da Revoluci\u00f3n de Novembro de 1918, Karl Liebknecht e Rosa Luxemburg.\nO 10\u00ba Congreso do Partido, que tivo lugar en abril de 1981, centrouse na mellora da econom\u00eda, estabilizar o sistema socialista, conseguir \u00e9xitos en pol\u00edtica exterior e fortalecer as relaci\u00f3ns con Alema\u00f1a Occidental. Presentando o SED como a forza dirixente en todas as \u00e1reas da sociedade alem\u00e1 oriental, o secretario xeral (posto que substitu\u00edu o de primeiro secretario en 1976) Honecker salientou a importancia de educar a cadros leais para asegurar a posici\u00f3n do Partido. Anunciou que m\u00e1is dun terzo de todos os militantes e candidatos electorais e preto de dous terzos dos secretarios do Partido completaran un curso de estudos superiores e que catro quintos dos secretarios recibiran formaci\u00f3n nunha escola do Partido durante m\u00e1is dun ano.\nAfirmando que unha relaxaci\u00f3n do centralismo democr\u00e1tico era inaceptable, Honecker salientou nun r\u00edxido centralismo dentro das filas do Partido. Subli\u00f1ando o curso xeral tomado polo SED, o Congreso confirmou a unidade da pol\u00edtica social e econ\u00f3mica de Alema\u00f1a Oriental na fronte interna e o seu absoluto ali\u00f1amento coa Uni\u00f3n Sovi\u00e9tica na fronte exterior. De acordo co pronunciamento \u00faltimo, o SED aprobou a intervenci\u00f3n sovi\u00e9tica en Afganist\u00e1n, a\u00ednda cando isto significou que a RDA queda diferenciada da posici\u00f3n tomada polos comunistas iugoslavos, romaneses e italianos, que criticaron a acci\u00f3n da URSS.\nO Comit\u00e9 Central do SED, que durante os anos 60 fora un \u00f3rgano consultivo, foi reducido \u00e1 funci\u00f3n de \"aclamador\" durante o 10\u00ba Congreso do Partido. O Politb\u00fcro e o Secretariado permaneceron na s\u00faa meirande parte sen cambios. \u00c1 parte dos acordos pol\u00edticos, o Congreso analizou o novo Plan Quinquenal (1981-1985), chamando a maior produtividade, m\u00e1is uso eficiente dos recursos materiais, e produtos de mellor calidade. A\u00ednda que o plan previo non fora alcanzado, o Congreso lanzou de novo obxectivos moi ambiciosos.\nEstancamento e ca\u00edda (1975-1989).\nDebido \u00e1 forte tradici\u00f3n alem\u00e1 de beber caf\u00e9, as importaci\u00f3ns de caf\u00e9 eran unha das m\u00e1is importantes para os consumidores. Unha masiva alza nos prezos do caf\u00e9 entre 1976 e 1977 causou alg\u00fans problemas financeiros \u00e1 RDA, debilitando bastante a s\u00faa divisa. Como resultado diso, no ver\u00e1n de 1977 o Politb\u00fcro retirou as marcas m\u00e1is baratas de caf\u00e9 das tendas, limitando o seu uso a restaurantes, e retirou a s\u00faa provisi\u00f3n de oficinas p\u00fablicas e empresas estatais. Para substitu\u00edr esta situaci\u00f3n, introduciuse un novo tipo de caf\u00e9, o \"Mischkaffee\" (caf\u00e9 mixto), que era 51% caf\u00e9 e 49% unha mestura de chicoria, centeo e remolacha. Evidentemente, o novo caf\u00e9 foi detestado amplamente polo seu mal sabor, co\u00f1ec\u00e9ndose esta situaci\u00f3n como a \"Crise do Caf\u00e9\". A crise pasou tras 1978, ao mesmo tempo que os prezos do caf\u00e9 comezaron a caer de novo, e a RDA asinaba un acordo co Vietnam, un dos maiores produtores de caf\u00e9 do mundo.\nUnha vez entrando nos anos 80, ao mesmo tempo que as circunstancias pol\u00edticas, a crecente d\u00e9beda externa da RDA levou \u00e1 crise que acabar\u00eda co colapso da RDA. A d\u00e9beda continuou crecendo ao longo da d\u00e9cada at\u00e9 exceder os 40 bill\u00f3ns de marcos a Occidente, unha suma non astron\u00f3mica en termos absolutos (o PIB da RDA era duns 250 bill\u00f3ns de marcos) pero moito maior en relaci\u00f3n \u00e1 s\u00faa capacidade para exportar suficientes bens ao Oeste como para conseguir a divisa forte que pagase a d\u00e9beda. En outubro de 1989 un proxecto presentado ao Politb\u00fcro proxectaba a necesidade de incrementar as exportaci\u00f3ns de ao redor de 2 bill\u00f3ns de marcos en 1990 a 11 bill\u00f3ns en 1995, se se quer\u00edan estabilizar os niveis da d\u00e9beda. En agosto de 1989, o goberno reformista de Hungr\u00eda suprimiu as restrici\u00f3ns fronteirizas con Austria, o que supu\u00f1a primeira fenda no chamado Pano de Aceiro.\nIgnorando os problemas que ameazaban o pa\u00eds, Honecker e o resto do Politb\u00fcro celebraron o 40\u00ba aniversario da RDA en Berl\u00edn Leste o 7 de outubro. Como en celebraci\u00f3ns anteriores, os soldados marcharon en desfile xunto aos tanques e m\u00edsiles, para mostrar o poder\u00edo militar da Rep\u00fablica. A mesma noite do 7 de outubro, comezaban as primeiras manifestaci\u00f3ns multitudinarias en Berl\u00edn Oriental. Estas manifestaci\u00f3ns, demandando liberdade de expresi\u00f3n e prensa, incrementaron a presi\u00f3n. Nun intento de aplacar as protestas, o Politb\u00fcro cesou a Honecker o 18 de outubro e substitu\u00eduno polo m\u00e1is novo e menos intransixente Egon Krenz.\nCon todo, o 7 de novembro o primeiro ministro Willi Stoph e todo o seu goberno dimit\u00edan, e o 9 de novembro o Muro de Berl\u00edn \"ca\u00eda\" (un termo com\u00fan para a apertura das fronteiras, os primeiros intentos de derrubar tramos da barreira e a entrada de alem\u00e1ns orientais en Berl\u00edn Oeste, onde o goberno de Helmut Kohl slles entregou 100 marcos occidentais como \"agasallo de benvida\"). Neste contexto o sistema comezaba a colapsar. A Volkskammer votou o 1 de decembro abolir a cl\u00e1usula constitucional que garant\u00eda o papel dirixente do SED no Estado. Egon Krenz, \u00e1 cabeza do Politbur\u00f3 e o Comit\u00e9 Central en pleno, dimitiron dous d\u00edas despois. Pouco m\u00e1is tarde, dirixentes partidarios da Perestroika como Gregor Gysi, Lothar Bisky ou Hans Modrow tomaron a direcci\u00f3n do SED, celebrando un Congreso que os refundaba como Partido do Socialismo Democr\u00e1tico (PDS).\nA\u00ednda que en principio se procurasen reformas, preservando o car\u00e1cter socialista do Estado, e mesmo houbo intentos de manter a RDA como pa\u00eds, os \u00fanicos grupos organizados que apertaron e ga\u00f1aron o papel dirixente foron os que defenderon a reunificaci\u00f3n con Alema\u00f1a Occidental, a pesar de que en principio o goberno da RFA era remiso a esta situaci\u00f3n. O 18 de marzo de 1990 celebr\u00e1ronse elecci\u00f3ns \u00e1 C\u00e1mara do Pobo, as \u00faltimas da RDA: os democristi\u00e1ns de Kohl e os seus aliados venceron amplamente cun 48% dos votos; os socialdem\u00f3cratas obtiveron un 22% e o SED-PDS un 16%. Lothar de Maizi\u00e8re foi elixido primeiro ministro e comezouse o proceso da reunificaci\u00f3n alem\u00e1. O 1 de xullo un\u00edase o sistema financeiro e o 3 de outubro se reunificaban oficialmente os dous pa\u00edses na Rep\u00fablica Federal de Alema\u00f1a, sendo a RDA o primeiro pa\u00eds do bloque oriental en unirse \u00e1 Uni\u00f3n Europea.\nPol\u00edtica e goberno.\nNos anos comprendidos entre o final do conflito e a fundaci\u00f3n da nova Rep\u00fablica, organizouse nesta zona o Partido Socialista Unificado de Alema\u00f1a (\"Sozialistische Einheitspartei Deutschlands\", SED). O SED foi impulsado polas organizaci\u00f3ns orientais do Partido Comunista de Alema\u00f1a (KPD) de Wilhelm Pieck e o Partido Socialdem\u00f3crata de Alema\u00f1a (SPD) de Otto Grotewohl. O SED impulsou a creaci\u00f3n e potenciaci\u00f3n dunha organizaci\u00f3n xuvenil vinculada ao devandito partido, a Mocidade Libre Alem\u00e1 (\"Freie Deutsche J\u00fcgend\", FDJ) e unha central sindical, a Federaci\u00f3n Alem\u00e1 de Sindicatos Libres (\"Freier Deutscher Gewerkschaftsbund\", FDGB). O SED chegou a contar con 2,8 mill\u00f3ns de militantes.\nA Fronte Nacional de Alema\u00f1a Democr\u00e1tica (en alem\u00e1n: \"Nationale Front des Demokratischen Deutschland\") foi unha Fronte Popular conformado por partidos pol\u00edticos e organizaci\u00f3ns de masas da Rep\u00fablica Democr\u00e1tica Alem\u00e1 que, a pesar de estar dominado politicamente polo Partido Socialista Unificado de Alema\u00f1a (SED), presentaba unha lista \u00fanica \u00e1s elecci\u00f3ns da C\u00e1mara do Pobo con candidatos de todos os seus membros: Partido Socialista Unificado de Alema\u00f1a, Federaci\u00f3n Alem\u00e1 de Sindicatos Libres, Uni\u00f3n Dem\u00f3crata Cristi\u00e1, Partido Liberal Democr\u00e1tico de Alema\u00f1a, Partido Democr\u00e1tico Campesi\u00f1o de Alema\u00f1a, Partido Nacional Democr\u00e1tico de Alema\u00f1a, Mocidade Libre Alem\u00e1, Federaci\u00f3n de Mulleres Democr\u00e1ticas de Alema\u00f1a, e Asociaci\u00f3n Cultural da RDA.\nA creaci\u00f3n do Congreso Popular (\"Volkskongress\") foi impulsada por estas organizaci\u00f3ns, o cal redactou a Constituci\u00f3n de 1949. Esta Constituci\u00f3n non defin\u00eda ao Estado como socialista, e institu\u00eda o multipartidismo e a propiedade privada. At\u00e9 1968 non ser\u00eda redactada unha Constituci\u00f3n que defin\u00eda ao Estado como socialista e elevaba ao rango de constitucional a econom\u00eda nacionalizada e planificada. \nComo o resto de os seus \u00f3rganos dirixentes eran o Congreso, o Comit\u00e9 Central e o Politb\u00fcro.\nTrala ca\u00edda do Muro de Berl\u00edn o 9 de novembro de 1989, o SED refundouse no Partido do Socialismo Democr\u00e1tico (en alem\u00e1n: \"Partei des Demokratischen Sozialismus\", PDS), que actualmente ostenta un 25% dos votos de media nos Estados de Alema\u00f1a oriental baixo a denominaci\u00f3n \"die Linke\" (do alem\u00e1n: \"A esquerda\"). As\u00ed, as estruturas de poder da RDA f\u00f3ronse disolvendo e, como consecuencia desta situaci\u00f3n, celebr\u00e1ronse as \u00faltimas elecci\u00f3ns da historia da RDA o 18 de marzo de 1990, resultando vencedores os democristi\u00e1ns co 41,8% dos votos e 192 escanos. Os socialdem\u00f3cratas (SPD) obtiveron 88 escanos, O SED 66 e a Alianza 90, 12. Formouse un goberno non socialista cuxa \u00fanica tarefa foi conseguir a integraci\u00f3n na Rep\u00fablica Federal de Alema\u00f1a en outubro de 1990 e polo tanto, a disoluci\u00f3n da Rep\u00fablica Democr\u00e1tica Alem\u00e1.\nPoder executivo.\nRespecto ao poder executivo, a C\u00e1mara do Pobo ti\u00f1a sobre o papel amplos poderes, xa que elix\u00eda os Consellos de Estado e de Ministros e ao secretario do Comit\u00e9 de Defensa Nacional. Estes eran os organismos que rex\u00edan o Goberno da Rep\u00fablica Democr\u00e1tica Alem\u00e1 teoricamente. Na pr\u00e1ctica, as principais decisi\u00f3ns pol\u00edticas de poder provi\u00f1an do Comit\u00e9 Central e o Politb\u00fcro do SED, cuxo secretario xeral era a principal fonte de poder do Estado."}
{"id": "5181", "revid": "15490", "url": "https://gl.wikipedia.org/wiki?curid=5181", "title": "Rep\u00fablica Federal Alem\u00e1 (hom\u00f3nimos)", "text": "Rep\u00fablica Federal Alem\u00e1 pode referirse a:"}
{"id": "5182", "revid": "98629", "url": "https://gl.wikipedia.org/wiki?curid=5182", "title": "Biograf\u00eda", "text": "A biograf\u00eda (do grego \u03b2\u03af\u03bf\u03c2 \"bios\", que significa 'vida', e \u03b3\u03c1\u03ac\u03c6\u03b5\u03b9\u03bd \"gr\u03acphein\", que significa 'escribir') \u00e9 a historia da vida dunha persoa narrada desde o seu nacemento ata morte, consignando os seus feitos logrados e os seus fracasos, as\u00ed como todo canto de significativo poida interesar da mesma.\nPara iso adoita adoptar a forma dun relato expositivo e frecuentemente narrativo e en terceira persoa da vida dun personaxe real desde que nace ata que morre ou ata a actualidade. Na s\u00faa forma m\u00e1is completa, sobre todo se se trata dun personaxe do pasado, explica tam\u00e9n os seus actos con arranxo ao contexto social, cultural e pol\u00edtico da \u00e9poca intentando reconstru\u00edr documentalmente o seu pensamento e figura. A biograf\u00eda pode rexistrarse en forma audiovisual ou en forma escrita; neste \u00faltimo caso constit\u00fae un subx\u00e9nero literario da Historia que se divide \u00e1 s\u00faa vez en diversos subx\u00e9neros.\nOrixe e historia.\nO termo data do s\u00e9culo XVII e con el denom\u00ednase un x\u00e9nero aut\u00f3nomo cultivado dende a antig\u00fcidade. Nos seus comezos, xa dende as \"Vidas paralelas\" de Plutarco, a biograf\u00eda responde a un prop\u00f3sito edificante e moralizante, orientaci\u00f3n que seguiu na Idade Media. Foi no Renacemento cando comeza en Italia o estudo de persoas ilustres de maneira individualizada, o cal contribu\u00edu ao desenvolvemento do concepto da biograf\u00eda, con persoeiros como Boccaccio, Vasari, Vilani ou Maquiavelo. Posteriormente, no per\u00edodo rom\u00e1ntico, o x\u00e9nero biogr\u00e1fico toma d\u00faas direcci\u00f3ns diferentes: afonda na vida ps\u00edquica do biografiado ou procura, por enriba de todo, a amenidade literaria, sacrificando a verdade do personaxe."}
{"id": "5189", "revid": "5863", "url": "https://gl.wikipedia.org/wiki?curid=5189", "title": "Sandi\u00e1s, Sandi\u00e1s", "text": "Santo Estevo de Sandi\u00e1s \u00e9 unha parroquia do concello ourens\u00e1n de Sandi\u00e1s, situado na comarca da Limia. En 2021, segundo o IGE, ti\u00f1a 403 habitantes (186 homes e 217 mulleres).\nNesta parroquia sit\u00faase a capitalidade municipal onde se concentran os servizos administrativos (Concello, Xulgado de Paz), dotacionais (biblioteca municipal, colexio, Punto de Atenci\u00f3n Infantil) e asistenciais (Centro de Sa\u00fade, farmacia). Conta tam\u00e9n cun albergue de peregrinos dotado de 24 prazas.\nPatrimonio hist\u00f3rico-art\u00edstico.\nIgrexa de Santo Estevo de Sandi\u00e1s.\nNesta parroquia at\u00f3pase a igrexa parroquial de Santo Estevo. Foi constru\u00edda polo mestre de canter\u00eda Bartolomeu de Nosendo antes de 1520. Consta dunha soa nave e presbiterio cuadrangular. Destaca pola s\u00faa portada de estilo manuelino, que recorda as igrexas portuguesas de Maravilha, en Santar\u00e9m, ou a parroquial de Batalha.\nO retablo maior de Santo Estevo de Sandi\u00e1s foi realizado entre o ano 1603 e o 1607 polo entallador Xo\u00e1n Fern\u00e1ndez \"O Mozo\" e o escultor Francisco de Moure. Consta de dous corpos, tres r\u00faas e un \u00e1tico. Destacan no primeiro corpo san Pedro e san Paulo e no segundo san Francisco, santo Estevo e san Lourenzo. De grande interese son as pinturas manieristas da parte baixa, nas que destacan as escenas da Anunciaci\u00f3n e a Visitaci\u00f3n.\nA ermida de San Bieito da Uceira est\u00e1 no monte do mesmo nome, non lonxe da aldea. Foi constru\u00edda a mediados do s\u00e9culo XVIII (exvoto do ano 1766), posteriormente foi reconstru\u00edda e ampliada. Dende o adro hai unha vista panor\u00e1mica da Limia Alta. T\u00f3dolos luns de Pascua e o segundo domingo de xullo real\u00edzase a romar\u00eda do San Bieito da Uceira dunha gran tradici\u00f3n en toda a Limia.\nCo gallo dos cincuenta anos do comezo das obras de desaugamento da lagoa de Antela (1958-2008), o Concello de Sandi\u00e1s puxo en funcionamento no centro da vila, a Casa da Lagoa (Centro de Interpretaci\u00f3n da Lagoa de Antela). Neste centro pret\u00e9ndese dar a co\u00f1ecer dunha forma did\u00e1ctica a historia da lagoa a trav\u00e9s dun percorrido que abrangue dende a formaci\u00f3n da antiga lagoa de Antela, o seu desecamento, ata a actualidade coa recuperaci\u00f3n medioambiental das antigas areeiras."}
{"id": "5191", "revid": "785", "url": "https://gl.wikipedia.org/wiki?curid=5191", "title": "Ribadavia", "text": "Ribadavia \u00e9 un concello da provincia de Ourense, pertencente \u00e1 comarca do Ribeiro. Segundo o IGE en 2019 ti\u00f1a 5.024 habitantes . O seu xentilicio \u00e9 .\nXeograf\u00eda.\nEst\u00e1 atravesada polo r\u00edo Avia, pouco antes da s\u00faa desembocadura no r\u00edo Mi\u00f1o, entre a serra do Faro e a serra do Su\u00eddo. Pode chegarse al\u00ed a trav\u00e9s da N-120 e a A-52.\nHistoria.\nA zona xa era poboada na \u00e9poca castrexa. Coa chegada dos romanos proseguiu o aproveitamento mineral (especialmente do ouro) e das augas termais. Segundo Estrab\u00f3n a mediados do s\u00e9culo II xa se elaboraba vi\u00f1o do Ribeiro. Posiblemente se corresponda coa poboaci\u00f3n romana de Abobrica.\nA rexi\u00f3n foi asolada no 754 polas tropas de Abdul-Azis e conquistada no 793 por Abdul-Malek, sendo m\u00e1is tarde reconquistada por Afonso II. Durante a Idade Media foi co\u00f1ecida como Rippa Avie. Foi capital do Reino de Galicia entre os anos 1065 e 1071, durante o reinado do rei Don Garc\u00eda. No s\u00e9culo XII aumentou o poder econ\u00f3mico da vila, o que derivou nun aumento demogr\u00e1fico. Este auxe coincidiu co dos mosteiros de San Clodio de Leiro, Mel\u00f3n e Oseira e da encomenda da Orde de Malta en Beade. Fernando II concedeulle en 1164 o foro de cidade, ent\u00f3n chamada Bobou, e entregouna a Xo\u00e1n Arias da Casa de Traba\nNa vila prosperou unha comunidade xud\u00eda na zona da Porta Nova, que traballaban de comerciantes e artes\u00e1ns. O Barrio Xudeu conserva a\u00ednda as s\u00faas caracter\u00edsticas propias, sendo declarado monumento nacional.\nEn 1375 Henrique II de Castela nomeou a Pedro Ruiz Sarmiento se\u00f1or de Ribadavia e Adiantado Maior do Reino de Galicia polo seu apoio na guerra din\u00e1stica contra o seu medio irm\u00e1n Pedro I. As\u00ed perdeu o status de vila reguenga e iniciouse o se\u00f1or\u00edo dos Sarmiento. En 1386 foi asediada durante nove meses polas tropas do duque de Lancaster, tralo cal foi invadida. o conflito quedou liquidado tralo acordo de Baiona (1388).\nA partir do s\u00e9culo XIV comezou a comercializarase o vi\u00f1o a trav\u00e9s do porto de Pontevedra cara ao estranxeiro: Francia, Portugal, Italia e especialmente Inglaterra. En 1476 os Reis Cat\u00f3licos concederon o condado de Ribadavia a Bernardino P\u00e9rez Sarmiento pola axuda na guerra contra Xoana a Beltranexa e o seu aliado Pedro Madruga. En 1494 os mesmos reis expulsaron os xudeus dos seus reinos. En Galiza non houbo pogroms ao se converteren os hebreos ou fuxiren ao reino de Portugal durante as visitas da Inquisici\u00f3n.\nEn 1840 formouse a banda de m\u00fasica da vila, La Lira de Ribadavia, considerada a m\u00e1is antiga de Galiza. En 1853 a praga do \"o\u00eddio\" minguou as vides, e en 1892 foron o mildio e a filoxera. Isto provocou que as variedades aut\u00f3ctonas da planta desen lugar a outras m\u00e1is fortes pero de menor calidade.\nDurante a guerra carlista, houbo enfrontamentos na comarca entre a banda de Mateo Guillade e as tropas da milicia nacional. Durante a revoluci\u00f3n de 1868 estaba de rexedor local Ces\u00e1reo Rivera Abraldes, primeiro alcalde do sexenio democr\u00e1tico (1868-1873). Durante o seu mandato organizou unha milicia local de oito compa\u00f1\u00edas para defenderse das partidas carlistas. Fundou a loxa mas\u00f3nica Luz de Avia, activa entre 1871 e 1894. O 4 de marzo de 1881 inaugurouse a estaci\u00f3n de Ribadavia, a medio cami\u00f1o entre Vigo e Ourense.\nA comezos do s\u00e9culo XX xermolou o asociacionismo agrarista, co fin de modernizar os cultivos e para derogar os foros existentes, destacando as asociaci\u00f3ns de Ribadavia e San Paio. En Ventosela tivo lugar un mitin en 1920.\nTralo Golpe de Estado do 18 de xullo de 1936 o alcalde Benito Gallego Montero foi detido, xulgado e fusilado en Ourense. En 1943 o alcalde Tirso S\u00e1nchez Rey foi nomeado procurador en Cortes. O concello pertenceu at\u00e9 1954 \u00e1 diocese de Tui-Vigo, pasando nese ano \u00e1 diocese de Ourense, xunto cos de Mel\u00f3n, Carballeda de Avia, Leiro, Beade e Padrenda\nRibadavia na literatura popular.\nConta unha lenda que hab\u00eda un ermit\u00e1n chamado Pedro en Ribadavia, que era quen tra\u00eda as augas quentes a esta vila. Un d\u00eda enfermou e creu morrer, pero un pastor que andaba por a\u00ed chamou un m\u00e9dico e curou. Desde aquela, Pedro e o pastor fix\u00e9ronse amigos e este lev\u00e1balle comida \u00f3 ermit\u00e1n. Hab\u00eda tam\u00e9n unha moza, Aurora, filla dun adegueiro, que estaba namorada do pegureiro, se ben este rexeit\u00e1baa por crer que a moza era unha enviada do demo. Aurora, para vingarse do desprezo do mozo, roubou un c\u00e1liz na igrexa e agochouno no zurr\u00f3n do mozo, acus\u00e1ndoo por ladr\u00f3n, polo que foi perseguido polos veci\u00f1os de Ribadavia, apedreado e morto. Cando Pedro o soubo, desviou as augas quentes desde Ribadavia a Ourense, e fixo que xurdiran nas Burgas. El mesmo marchou a vivir a esta cidade .\nLugares de Ribadavia.\nPara unha lista completa de todos os lugares do concello de Ribadavia vexa: Lugares de Ribadavia."}
{"id": "5192", "revid": "85894", "url": "https://gl.wikipedia.org/wiki?curid=5192", "title": "Mel\u00f3n", "text": "Mel\u00f3n \u00e9 un concello da provincia de Ourense, pertencente \u00e1 comarca do Ribeiro. Segundo o padr\u00f3n municipal (IGE) ti\u00f1a en 2016 1\u00a0280 habitantes, dos que 667 son mulleres e 613 homes, nun descenso continuado de poboaci\u00f3n desde 2012, cando ti\u00f1a 1\u00a0479 habitantes.\nXeograf\u00eda.\nO concello ten 53,2\u00a0km\u00b2. Limita ao norte cos concellos de Avi\u00f3n e Carballeda de Avia, ao sur co da Ca\u00f1iza (da provincia de Pontevedra), ao oeste con A Arnoia e Ribadavia e ao oeste con Covelo (tam\u00e9n da provincia de Pontevedra). Polo concello pasa a autov\u00eda A-52 que une Vigo e Ourense.\nHistoria.\nA historia desta terra est\u00e1 fortemente vencellada ao da mosteiro de Mel\u00f3n, fundado en 1158 por monxes da orde do C\u00edster chegados de Clairvaux comandados polo abade Giraldo.\nEntre o patrimonio arquitect\u00f3nico, amais das ru\u00ednas do mosteiro (declarado Monumento Hist\u00f3rico-Art\u00edstico en 1931), destaca a igrexa parroquial de Quins (finais do s\u00e9culo XVI, pertencente \u00e1 orde do C\u00edster) e o peto de \u00e1nimas de Codes\u00e1s, constru\u00eddo en 1856 e de gran devoci\u00f3n popular.\nLugares de Mel\u00f3n.\nPara unha lista completa de todos os lugares do concello de Mel\u00f3n vexa: Lugares de Mel\u00f3n."}
{"id": "5193", "revid": "85894", "url": "https://gl.wikipedia.org/wiki?curid=5193", "title": "Leiro", "text": "Leiro \u00e9 un concello da provincia de Ourense, pertencente \u00e1 comarca do Ribeiro. Segundo o Padr\u00f3n municipal, en 2022 ti\u00f1a unha poboaci\u00f3n de 1.522 habitantes. Isto representa unha diminuci\u00f3n constante respecto \u00f3s anos 2015, (1.630 hab.), 2004 (1.940 hab.) e 2003 (1.967 hab.).\nHistoria.\nXa no s\u00e9culo VI exist\u00eda nestas terras unha pr\u00f3spera comunidade agr\u00edcola. En 928 os condes \u00c1lvaro e Savita fundaron o mosteiro de San Clodio, cedido \u00e1 Orde de San Bieito xunto con gando e terras nas marxes do r\u00edo Avia. No s\u00e9culo XIII incorporouse \u00e1 Orde do C\u00edster, \u00e9poca de m\u00e1ximo esplendor. No s\u00e9culo XIX foi desocupado coa desamortizaci\u00f3n de Mendiz\u00e1bal.\nOutras terras do concello foron administradas por Ber\u00e1n, Lamas, Serantes e Orega, condes de Ribadavia, e as terras de Gomariz pertenc\u00edan ao mosteiro de Sobrado dos Monxes.\nPatrimonio.\nNo concello at\u00f3pase o mosteiro de San Clodio, do s\u00e9culo VI, que na actualidade funciona como hotel-monumento de catro estrelas.\nA arquitectura rom\u00e1nica aparece nas igrexas parroquiais de Santa Mar\u00eda de Lamas, San Tom\u00e9 de Serantes (cun baldaquino g\u00f3tico no seu interior), Gomariz e Lebosende (con fachada g\u00f3tica do s\u00e9culo XVI). A igrexa de San Breixo de Ber\u00e1n \u00e9 barroca, do s\u00e9culo XVIII, con restos renacentistas e un escudo dos Sarmiento na fachada. A capela de San Pedro, en Leiro, \u00e9 de mediados do s\u00e9culo XVII.\nPatrimonio natural.\nSalienta Pena Corneira, un espazo declarado monumento natural, con formaci\u00f3ns rochosas senlleiras e un importante patrimonio natural.\nLugares de Leiro.\nPara unha lista completa de todos os lugares do concello de Leiro vexa: Lugares de Leiro."}
{"id": "5194", "revid": "85894", "url": "https://gl.wikipedia.org/wiki?curid=5194", "title": "Cortegada", "text": "Cortegada \u00e9 un concello da provincia de Ourense, pertencente \u00e1 comarca do Ribeiro. Segundo o IGE en 2019 ti\u00f1a 1.085 habitantes.\nXeograf\u00eda.\nO concello limita ao norte co concello da Arnoia, ao leste con Gomesende, ao sur con Padrenda e ao oeste co concello pontevedr\u00e9s de Crecente. At\u00f3pase \u00e1 beira do r\u00edo Mi\u00f1o entre os seus afluentes, os r\u00edos Arnoia e Deva.\nHistoria.\nAs primeiras pegadas son da Idade de Bronce, cos petr\u00f3glifos de Valongo (monte Pico\u00f1as) e Louredo (coto das ferraduras). Hai un poboado castrexo en Abelenda, as\u00ed como indicios doutros castros en Monte do Castro en Louredo e Muradelle en Refoxos). Da dominaci\u00f3n romana, cons\u00e9rvanse d\u00faas aras, unha en Mer\u00e9ns como agradecemento por recuperar a sa\u00fade e outra en Zapar\u00edn adicada aos deuses Ceceaigis .\nNa alta Idade Media o lugar estivo poboado por labregos que se co\u00f1ecen a trav\u00e9s de varios foros e documentos de doaz\u00f3n ao mosteiro de Celanova. Estas comunidades labregas xunto a pequenos se\u00f1ores feudais que erguen os seus enclaves aproveitando os socalcos sobre o Mi\u00f1o edificando algunha pequena fortaleza da cal s\u00f3 fican restos na toponimia (lugares da Torre en Zapar\u00edn e Louredo) fronte a aceifas de Al-Andalus e logo do veci\u00f1o Reino de Portugal (sobre todo do rei Afonso Henriques que conquistou varias veces o dominio do sur de Ourense e Pontevedra).\nAo longo da Idade Media o territorio pertenc\u00eda a varios coutos se\u00f1oriais, un de se\u00f1ores laicos (Pugas en Louredo e Mer\u00e9ns) e outros relixiosos (pertencentes \u00f3s mosteiros de Celanova e Ramir\u00e1s). O couto se\u00f1orial que m\u00e1is terreo ocupaba era o de Vestiaria (cuxo priorado se conserva no lugar de Refoxos)doado polo rei galego-castel\u00e1n Afonso VII en 1145, o outro Couto era o de San Bieito de Arnoia (actual san Bieito do Rabi\u00f1o).\nAo longo do s\u00e9culo XVII tiveron lugar varias resistencias antise\u00f1oriais polos privilexios econ\u00f3micos dos frades de Celanova e unha renovaci\u00f3n de 55 foros, que producen unha aut\u00e9ntica rebeli\u00f3n labrega de todo o Couto da Vestiaria en 1673.\nDurante o s\u00e9culo XIX coa proclamaci\u00f3n da Constituci\u00f3n espa\u00f1ola de 1812, suprimiuse o r\u00e9xime se\u00f1orial e establec\u00e9ronse os Concellos de Rabi\u00f1o e Valongo. Por\u00e9n, en 1814 un decreto derrogatorio da Constituci\u00f3n asinado polo Rei Fernando VII de Espa\u00f1a, supuxo a restauraci\u00f3n do Antigo R\u00e9xime e a s\u00faa administraci\u00f3n se\u00f1orial derogada outra vez no Trienio Liberal. A instauraci\u00f3n definitiva do municipalismo produciuse coa divisi\u00f3n territorial de Espa\u00f1a en 1833. Deste xeito constitu\u00eduse o Concello de Cortegada en 1835, que inicialmente abrangu\u00eda \u00e1s parroquias de Mer\u00e9ns, Rabi\u00f1o, Refoxos e Valongo. En 1893 segreg\u00e1ronse de Rabi\u00f1o as parroquias de Cortegada e Louredo, mentres que a parroquia de Zapar\u00edn separouse de Refoxos. Dende ent\u00f3n non houbo variaci\u00f3ns no territorio, que pertenceu \u00f3s partidos xudiciais de Celanova (1835-1965) Ourense (1965-1988) e Ribadavia dende 1988.\nA guerra carlista deixou varios enfrontamentos debido \u00e1 proximidade da fronteira portuguesa (20\u00a0km), que foi usada como base de aprovisionamento e refuxio das partidas carlistas, sobre todo na I Guerra Carlista pola partida de Mateo Guillade en 1838. Da segunda Guerra carlista cons\u00e9rvase na tradici\u00f3n oral a morte dun xefe carlista en Louredo.\nO r\u00edo Mi\u00f1o cruz\u00e1base de Cortegada a Filgueira (Crecente) a trav\u00e9s dunha barca, as\u00ed como desde Vilanova da Barca a Paradela e outra en Mer\u00e9ns. Durante a ditadura de Miguel Primo de Rivera constru\u00eduse a ponte de ferro e pedra de Filgueira-Cortegada, que na d\u00e9cada de 1970 -cando formaba parte da estrada C-531- foi anegada polo encoro da Frieira.\nDurante a s\u00e9culo XX o territorio proseguiu a s\u00faa modernizaci\u00f3n, os indianos da Familia \u00c1lvarez (alcumados Os Tortuga) doaron a primeira escola p\u00fablica do concello. Durante o golpe de estado de 1936 a Falange Espa\u00f1ola local tomou a tiros a oficina de correos e tel\u00e9grafos . De a\u00ed a pouco, desatouse a represi\u00f3n contra varios veci\u00f1os e outros son chamados a filas polo ex\u00e9rcito franquista (que xa dominaba toda Galicia) mentres alg\u00fans naturais pasaron a engrosar as filas do ex\u00e9rcito republicano debido a que se atopaban na sega castel\u00e1 (nas Milicias galegas e incluso no Batall\u00f3n Galicia).\nDurante o s\u00e9culo XX, unha vez pasada a posguerra, Cortegada viviu un auxe comercial debido ao contrabando coa fronteira portuguesa e \u00e1 chegada de divisas estranxeira provenientes da emigraci\u00f3n. Nos anos 70 a construci\u00f3n do encoro de Frieira atraeu m\u00e1is cartos \u00e1 vez que se abandonaba para sempre a aldea de A Barca, mentres outras aldeas comezaban a deshabitarse (como Pereiras e Carballeda ) pola miseria nelas. A finais do s\u00e9culo XX constru\u00eduse o centro educativo Otero Novas e modernizouse o cuarteli\u00f1o da Garda Civil \u00e1 vez que a rede telef\u00f3nica chegaba a todas as casas.\nEn Pol\u00edtica a alcald\u00eda pertenceu durante a transici\u00f3n e a democracia a Enrique Carpintero Ara\u00fajo co PP, dende 1970 ata 2007 en que Avelino de Francisco ga\u00f1a as elecci\u00f3ns co PSOE, pas\u00e1ndose este rexdor catro anos despois ao PP. Neste per\u00edodo intersecular o concello deshab\u00edtase cada vez m\u00e1is ao tempo que as axudas da UE modernizan as s\u00faas estruturas viarias(ensanchamento da OU 531 e construci\u00f3n da ponte Valongo-Pontedeva), sanitarias e internet.\nPatrimonio.\nNo concello, tam\u00e9n hai cruceiros antigos nos lugares de Prado, Pousa, Vilaverde Casares e Louredo, e petos de \u00e1nimas en Rabi\u00f1o, Torre, Mer\u00e9ns e Louredo. Destacan tam\u00e9n os h\u00f3rreos de Pi\u00f1or.\nTermalismo.\nXa no s\u00e9culo XVIII ti\u00f1an uso as augas termais de Cortegada, como deixou escrito en 1764 Pedro Bedoya. En 1816 hab\u00eda casa de ba\u00f1os regulada e con director m\u00e9dico, que acoll\u00eda xente do lugar e da contorna. O fluxo de persoas aumentou en 1881 coa chegada do tren Vigo-Castela \u00e1 parroquia veci\u00f1a de Filgueira (Crecente), da outra beira do Mi\u00f1o.\nHai tres fontes termais: ba\u00f1os da Pedra (a m\u00e1is abundante), do Campo (mana a borboroto) e do Monte, antigamente do Casta\u00f1o (a de menos caudal). Son de propiedade comunal (cons\u00e9rvase un foro do s\u00e9culo XV regulando o usufruto das augas por parte do mosteiro de Celanova), se ben a principios do s\u00e9culo XX foron alugadas \u00e1 familia \u00c1lvarez (m\u00e1is co\u00f1ecidos como \"os Tortuga\"). En 1933 constru\u00edron un palacete de estilo modernista; pouco m\u00e1is abaixo ergu\u00e9ronse varias casetas de madeira para os ba\u00f1istas, e constru\u00edronse varios hoteis na zona antiga de Cortegada.\nTrala segunda Guerra Mundial os ba\u00f1os comezaron a s\u00faa longa decadencia, ata que foron atacados de morte coa construci\u00f3n do encoro de Frieira na d\u00e9cada de 1970, que subiu o nivel do r\u00edo, cubrindo as mellores fontes termais e multiplicando o nivel de humidade e fr\u00edo na zona. Ao longo da d\u00e9cada de 1990 tentouse revitalizar o termalismo.\nLugares de Cortegada.\nPara unha lista completa de todos os lugares do concello de Cortegada vexa: Lugares de Cortegada."}
{"id": "5195", "revid": "85894", "url": "https://gl.wikipedia.org/wiki?curid=5195", "title": "Cenlle", "text": "Cenlle \u00e9 un concello da provincia de Ourense, pertence \u00e1 comarca do Ribeiro. Segundo o IGE en 2014 ti\u00f1a 1.235 habitantes \nXeograf\u00eda.\nOcupa unha extensi\u00f3n de 29,2\u00a0km\u00b2. Est\u00e1 situado entre o r\u00edo Avia e o Mi\u00f1o xeograficamente \u00e9 o reborde dos Chaos de Maside e Santo Amaro, que caen m\u00e1is bruscamente cara ao Mi\u00f1o que non ao Avia.\nO relevo \u00e9 accidentado, pero carece de elevaci\u00f3ns importantes, destacando:\nBa\u00f1an o termo pequenos regos que desembocan nos r\u00edos Avia e Mi\u00f1o (como por exemplo, o regato da Fareixa), que limitan ao municipio polo oeste e polo leste, respectivamente.\nV\u00edas de comunicaci\u00f3n.\nAs principais v\u00edas de comunicaci\u00f3n son:\nEconom\u00eda.\nA viticultura, cunha variada gama de especies contin\u00faa sendo a actividade agr\u00edcola m\u00e1is estendida, ocupando o 93,47 % das terras labradas, sendo o concello do Ribeiro coa maior porcentaxe de terra cultivada dedicada o cultivo da vide.\nDada a topograf\u00eda irregular, o cultivo real\u00edzase frecuentemente en bancadas, sendo o tama\u00f1o das propiedades pequeno.\nAs variedades cultivadas son as seguintes:\nOs vi\u00f1os tintos te\u00f1en moita capa e bastante corpo, uns 11 graos de alcohol e caracter\u00edstico sabor \u00e1cido. Os brancos te\u00f1en entre 11 e 12 graos e menor acidez. Todos eles son moi suaves e dixestivos.\nF\u00f3ra do sector primario apenas existen iniciativas empresariais destacadas, a\u00ednda que o moderno Balneario de Laias \u00e9 un sinal dun posible florecemento de servizos tur\u00edsticos.\nPrehistoria.\nNo Museo Arqueol\u00f3xico Provincial de Ourense cons\u00e9rvanse bifaces de cuarcita, con ampla reserva de codia atopados neste concello.\nOutro achado nunha carballeira deste termo revelou un acocho de 5 ou 6 machados de tal\u00f3n con aneis. Un deles, de dous aneis e 244x50 mm, foi regalado ao Museo Arqueol\u00f3xico de Ourense por Maximino \u00c1lvarez, alcalde que foi do Carballi\u00f1o.\nHistoria.\nEn primeiro lugar c\u00f3mpre destacar a testemu\u00f1a do Bispo Hidacio no seu \"Cronic\u00f3n\", que remata situando o achado no r\u00edo Mi\u00f1o, a 5 millas de Laias, de catro peixes de ouro por parte duns pescadores, que interpreta coma un mal presaxio.\nCenlle sit\u00faase na hist\u00f3rica Terra de Castela, xa co\u00f1ecida con este nome dende o s\u00e9culo IX.\nAs primeiras referencias escritas sobre Cenlle rem\u00f3ntanse a un documento do ano 1238, no que o De\u00e1n da Catedral de Ourense afora a Abril E\u00e1ns varias propiedades, entre as que se atopaba unha seara cerca da Torre (\"In Cauto de Ceeli\"), obrig\u00e1ndose a entregar a metade do vi\u00f1o e un terzo do centeo que recollera nesa seara.\nOutros documentos recollen relaci\u00f3ns forais entre as xentes de Cenlle e, principalmente o Cabido da Catedral de Ourense ou o Mosteiro de San Clodio.\nOs tres documentos mais antigos conservados est\u00e1n redactados en lat\u00edn e datan de 1191, 1238 e 1258 (no que ti\u00f1a que entregar un terzo de t\u00f3dolos froitos) e os catro seguintes no tempo en galego nos anos 1286, 1289 e 1421 (nel obrig\u00e1base a entregar unha cuarta parte de t\u00f3dolos froitos e un quinto do vi\u00f1o).\nEn xullo de 1836 os seus veci\u00f1os, xunto cos de Regadas acoden na axuda da parroquia de Beade repelendo o ataque das tropas carlistas dirixidas por Guillade e Pobadura.\nPatrimonio hist\u00f3rico e art\u00edstico.\nMoitos pazos e igrexas son testemu\u00f1a da importancia econ\u00f3mica do Ribeiro nos s\u00e9culos pasados. Destacan polo seu estado de conservaci\u00f3n:\nLugares de Cenlle.\nPara unha lista completa de todos os lugares do concello de Cenlle vexa: Lugares de Cenlle."}
{"id": "5196", "revid": "85894", "url": "https://gl.wikipedia.org/wiki?curid=5196", "title": "Castrelo de Mi\u00f1o", "text": "Castrelo de Mi\u00f1o \u00e9 un concello da provincia de Ourense, pertencente \u00e1 comarca do Ribeiro.\nXeograf\u00eda.\nCastrelo de Mi\u00f1o limita \u00f3 oeste co concello de Ribadavia, ao norte con Cenlle, \u00f3 leste con To\u00e9n, \u00f3 sur con Cartelle e A Arnoia. Abrangue unha superficie de 39,7\u00a0km2 nos que acolle unha poboaci\u00f3n de 1.349 habitantes (conforme o padr\u00f3n de 2019), distribu\u00eddos nas parroquias de Macendo, Barral, Castrelo de Mi\u00f1o, Astariz, Ponte Castrelo, Prado de Mi\u00f1o e Vide de Mi\u00f1o. A capital municipal \u00e9 o lugar de Barral, na parroquia de Barral. Est\u00e1 adscrito \u00f3 partido xudicial de Ribadavia e \u00e1 provincia e diocese de Ourense.\nPoboaci\u00f3n.\nO r\u00edo m\u00e1is importante que atravesa o concello \u00e9 o Mi\u00f1o.\nClima.\nClimaticamente at\u00f3pase baixo un microclima mediterr\u00e1neo. A temperatura media anual \u00e9 de 14,9\u00a0\u00b0C e a precipitaci\u00f3n anual media \u00e9 de 790\u00a0mm. Dist\u00ednguese unha \u00e1rea de terras baixas e outra coas monta\u00f1as que rodean o val.\nHistoria.\nA historia de Castrelo de Mi\u00f1o, co\u00f1ecido na Idade Media como \"Castrum Minei\", estivo ligada a un mosteiro d\u00faplice, que pertenceu sucesivamente ao bispo de Ourense, \u00e1 Orde de San Xo\u00e1n de Xerusal\u00e9n e \u00e1 encomenda de Quiroga.\nA igrexa de Santa Mar\u00eda at\u00f3pase ao p\u00e9 da presa. No ano 947 era mosteiro de monxas, unha das s\u00faas m\u00e1is destacadas abadesas foi dona Goto, a vi\u00fava do rei de Galicia Sancho Ord\u00f3\u00f1ez. O rei de Le\u00f3n, Sancho o Craso, foi envelenado neste mosteiro no ano 967. Esta igrexa mant\u00e9n parte da torre rom\u00e1nica e unha \u00e1bsida semicircular do s\u00e9culo XII. Conta cun arco triunfal de medio punto. No exterior hai relevos rom\u00e1nicos. Gran parte da igrexa foi reconstru\u00edda en 1763, en estilo barroco. A tenencia deste castelo pasou por varias mans, entre elas os da Casa de Traba as\u00ed como a li\u00f1axe dos Arias, que mantivo neste castelo e logo no de Pena Corneira preso ao rei Afonso VII sendo un neno.\nO r\u00edo Mi\u00f1o marcou a actividade deste concello. Na Idade Media existiu unha ponte que se derrubou no s\u00e9culo XVI, os seus servizos foron suplidos por unha barca. Nos anos vinte constru\u00eduse a ponte de pedra e ferro que conectaba ambas beiras do Mi\u00f1o, nela lev\u00e1ronse a cabo asasinatos durante a Guerra civil espa\u00f1ola. A construci\u00f3n do encoro en 1969 por FENOSA que asolagou parte das terras do concello, levou consigo a oposici\u00f3n dos agricultores pola cont\u00eda das indemnizaci\u00f3ns, as consecuencias ambientais e a desaparici\u00f3n de terras f\u00e9rtiles, d\u00e1ndose aqu\u00ed unhas das primeiras manifestaci\u00f3ns mais famosas contra dos encoros en Galicia auspiciada pola UPG. Na d\u00e9cada de 1970 acabouse de constru\u00edr a estrada nacional que un\u00eda Ourense con Portugal convert\u00e9ndose esta ruta na mais rendible debido ao n\u00famero de viaxeiros que \u00eda ao contrabando \u00e1 Raia en Ponte Barxas.\nCultura.\nToponimia.\nO nome de Castrelo procede do lat\u00edn \"castellum\" e \"castrum\", \"cidade alta e fortificada\". O xenitivo \"de Mi\u00f1o\" fai referencia \u00f3 r\u00edo Mi\u00f1o.\nEconom\u00eda.\nA econom\u00eda do concello depende de maneira maioritaria do sector primario (representa aproximadamente o 50% da poboaci\u00f3n), m\u00e1is concretamente do sector vitivin\u00edcola, con 23 adegas en produci\u00f3n (2017), o cal corresponde a unha media dunha adega por cada 65 habitantes. A gander\u00eda ten pouco peso no concello e lim\u00edtase a granxas porcinas provedoras da cooperativa COREN. O sector industrial representa un 20% da poboaci\u00f3n activa, onde destaca algunha fabrica t\u00e9xtil e o encoro de Fenosa. O sector servizos do concello lim\u00edtase a cubrir as necesidades b\u00e1sicas.\nDeportes.\nO Castrelo Club de F\u00fatbol \u00e9 o equipo do concello e de creaci\u00f3n recente (2010) e compite na Terceira Auton\u00f3mica de Galicia (Grupo 13 - Ourense) as\u00ed como tam\u00e9n compite na Copa da Excma. Deputaci\u00f3n de Ourense.\nParque N\u00e1utico de Galicia.\nO Club N\u00e1utico Castrelo de Mi\u00f1o \u00e9 o Centro N\u00e1utico de referencia do interior de Galicia grazas \u00e1 s\u00faa gran superficie de auga embalsada e as s\u00faas amplas e completas instalaci\u00f3ns. Leva funcionando mais de 25 anos (dende 1991) e real\u00edzanse actividades deportivas con car\u00e1cter tur\u00edstico-recreativo e adestramento-competici\u00f3n, de vela, remo e pirag\u00fcismo. Ofr\u00e9cense cursos de iniciaci\u00f3n e perfeccionamento todo o ano e real\u00edzanse competici\u00f3ns de car\u00e1cter auton\u00f3mico e estatal.\nLugares de Castrelo de Mi\u00f1o.\nPara unha lista completa de todos os lugares do concello de Castrelo de Mi\u00f1o vexa: Lugares de Castrelo de Mi\u00f1o."}
{"id": "5197", "revid": "85894", "url": "https://gl.wikipedia.org/wiki?curid=5197", "title": "Carballeda de Avia", "text": "Carballeda de Avia \u00e9 un concello da provincia de Ourense, pertencente \u00e1 comarca do Ribeiro. Segundo o padr\u00f3n municipal, en 2014 ti\u00f1a 1390 habitantes .O seu xentilicio \u00e9 ou .\nXeograf\u00eda.\nO concello ten 46\u00a0km\u00b2 e abrangue oito parroquias. Est\u00e1 situado entre as serras do Faro e do Su\u00eddo.\nHistoria.\nCons\u00e9rvanse restos da cultura castrexa no poboado de Coto da Moura. Durante a idade media e o antigo r\u00e9xime a zona pertenceu aos condes de Ribadavia, Lemos e Monterrei., as\u00ed como \u00f3s mosteiros de Celanova, Mel\u00f3n e Oseira.\nPatrimonio.\nA igrexa de Abelenda das Penas \u00e9 de orixe rom\u00e1nica, e estivo relacionada coa Orde do Temple. Preto dela hai un cruceiro do s\u00e9culo XVII e restos romanos. No adro da igrexa de San Pedro de Beiro hai un cruceiro con pousadoiro. En Beiro destaca tam\u00e9n a casa do Priorato.\nA igrexa de Muimenta \u00e9 rom\u00e1nica, e nesta parroquia hai unha eira con numerosos canastros. A ermida da Nosa Se\u00f1ora do Lodairo \u00e9 de estilo rom\u00e1nico de transici\u00f3n a g\u00f3tico, cun peto de \u00e1nimas pr\u00f3ximo. A igrexa de San Miguel en Carballeda de Avia \u00e9 barroca.\nPatrimonio natural.\nSalienta Pena Corneira, un espazo declarado monumento natural, onde atopamos formaci\u00f3ns rochosas senlleiras e un importante patimonio natural.\nHer\u00e1ldica.\nO escudo her\u00e1ldico do concello \u00e9 partido e cortado, timbrado con coroa real. En campo de prata, unha carballeira de cor natural. En campo de azul, unha torre redonda de pedra superada dunha aguia voante de sable, picada e membrada de goles. En campo de ouro, unha serra de cor natural (pedra).\nLugares de Carballeda de Avia.\nPara unha lista completa de todos os lugares do concello de Carballeda de Avia vexa: Lugares de Carballeda de Avia."}
{"id": "5198", "revid": "85894", "url": "https://gl.wikipedia.org/wiki?curid=5198", "title": "Beade", "text": "Beade \u00e9 un concello da provincia de Ourense, pertencente \u00e1 comarca do Ribeiro, un dos m\u00e1is pequenos en extensi\u00f3n e menos poboados de Galicia. Segundo o IGE en 2022 ti\u00f1a 372 habitantes . O seu xentilicio \u00e9 .\nHistoria.\nNa Idade Media a fregues\u00eda de Beade (que abrangu\u00eda as parroquias de Abelenda (Avi\u00f3n), Beiro, Faramontaos, Muimenta (Carballeda de Avia), Orega, Ber\u00e1n (Leiro) e As Regadas), pertenc\u00eda \u00e1 Orde de San Xo\u00e1n de Xerusal\u00e9n, que exerc\u00eda se\u00f1or\u00edo a trav\u00e9s dunha encomenda.\nA Encomenda de Beade, que chegou a pertencer ao priorado de Castela, era no s\u00e9culo XVIII a m\u00e1is importante de Galiza xunto coa de Quiroga. A s\u00faa influencia aumentou nese mesmo s\u00e9culo ao absorber a Encomenda de Pazos de Arenteiro, que pertencera \u00e1 Orde do Temple, incorporando \u00e1s s\u00faas posesi\u00f3ns o propio Pazos de Arenteiro, Albarellos Astureses (Bobor\u00e1s), Cusanca, Dad\u00edn, Parada de Labiote e Re\u00e1digos (O Irixo).\nEn 1809, durante a Guerra da Independencia Espa\u00f1ola a zona foi saqueada polos franceses. En 1823 sufriu outro saqueo, a mans dos realistas contrarios \u00f3s liberais desta zona. En xullo de 1836 a parroquia de Beade foi atacada por tropas carlistas baixo as ordes de Guillade e Pobadura, pero a agresi\u00f3n foi repelida coa axuda dos veci\u00f1os das Regadas e Cenlle.\nA ma\u00f1\u00e1 do 7 de outubro de 2013, a casa consistorial do Concello de Beade foi obxecto dun atentado que causou graves danos materiais, pero que non causou danos persoais.\nParroquias.\nNalg\u00fans mapas Beade abrangue tam\u00e9n a parroquia de San Cristovo de Regodeig\u00f3n, que desde o primeiro terzo do s\u00e9culo pertence a Ribadavia.\nLugares de Beade.\nPara unha lista completa de todos os lugares do concello de Beade vexa: Lugares de Beade."}
{"id": "5199", "revid": "85894", "url": "https://gl.wikipedia.org/wiki?curid=5199", "title": "Avi\u00f3n", "text": "Avi\u00f3n \u00e9 un concello da provincia de Ourense, pertencente \u00e1 comarca do Ribeiro. Segundo o IGE a s\u00faa poboaci\u00f3n no ano 2016 era de 1910 habitantes . O seu xentilicio \u00e9 .\nXeograf\u00eda.\nSit\u00faase no noroeste da comarca do Ribeiro. Limita ao norte con Beariz, ao sur con Carballeda de Avia, ao leste con Bobor\u00e1s e Leiro, e ao oeste cos concellos da Lama, Fornelos de Montes e Covelo.\n\u00c9 un concello monta\u00f1oso e de relevo accidentado. As serras do Su\u00eddo e Faro de Avi\u00f3n limitan o concello polo oeste superando os 1.000 metros de altitude. Desde os cumios o relevo descende abruptamente, dando lugar a vales encaixados que dificultan as comunicaci\u00f3ns.\nA rede fluvial est\u00e1 formada polo r\u00edo Avia e os seus afluentes. O Avia nace en Fonte Avia, parroquia de Nieva, e recibe en Avi\u00f3n tres afluentes de importancia: o Couso, o Valder\u00edas e o r\u00edo Cardelle, que forma o l\u00edmite cos concellos de Bobor\u00e1s e Beariz.\nO clima de Avi\u00f3n v\u00e9n condicionado polas diferenzas de altitude entre as distintas terras do concello. Nas serras do Su\u00eddo e Faro de Avi\u00f3n o clima \u00e9 de monta\u00f1a, fr\u00edo en inverno e con intensas precipitaci\u00f3ns mentres que nas zonas m\u00e1is baixas as temperaturas son m\u00e1is c\u00e1lidas aproxim\u00e1ndose ao tipo de clima mediterr\u00e1neo da comarca do Ribeiro. Na zona intermedia entre a monta\u00f1a e os vales pode dicirse que aparece un tipo de clima continental. O observatorio de Amiudal, a 553 m de altitude, rexistra unhas medias aproximadas de 5,5\u00a0\u00b0C en xaneiro e 19\u00a0\u00b0C en xullo.\nHistoria.\nNo s\u00e9culo XI Avi\u00f3n correspond\u00eda ao territorio xurisdicional do Metropolitano de Braga, reco\u00f1ecido en 1010 polos bispos de Mondo\u00f1edo, Astorga, Lugo, Tui, Ourense, Lamego, Co\u00edmbra, Porto e Viseu. Por\u00e9n, esa dependencia non debeu durar m\u00e1is al\u00e1 da implantaci\u00f3n da Monarqu\u00eda en Portugal en 1139.\nEn 1150, debido a unha competencia sobre l\u00edmites das dioceses entre os prelados de Oviedo, Ourense e Astorga, o Papa Ux\u00edo III encomendoulle a resoluci\u00f3n do conflito a Afonso VII de Castela. O rei dispuxo o 1 de marzo dese mesmo ano, que o Bispo de Oviedo cedese ao de Ourense a parte diocesana da Limia, desde o monte de Padr\u00f3n ata Donia, e desde o r\u00edo Azor at\u00e9 o Arnoia at\u00e9 a s\u00faa desembocadura no Mi\u00f1o; at\u00e9 Barroso coas igrexas de Petrayn e as de Castela; a de Orcell\u00f3n; as igrexas de Avia e de Avi\u00f3n.\nEn 1156 o Bispo de Ourense e o Cabido de Tui fixeron unha partici\u00f3n de igrexas das s\u00faas dioceses, na que figura o arciprestado de Novoa e Avi\u00f3n; segundo isto, parte do territorio de Novoa e Avi\u00f3n (mais non Ribadavia), pertenc\u00edan xa a aquela diocese, e a outra parte do territorio, chamada terras de Avia e Avi\u00f3n, formaba parte da diocese de Ourense. En 1215 chega a Orde do Temple a Avi\u00f3n, \u00e1 igrexa de San Andr\u00e9s de Abelenda.\nEn 1375 inst\u00e1urase o se\u00f1or\u00edo dos Sarmiento, condes de Ribadavia. A s\u00faa xurisdici\u00f3n abarcaba as fregues\u00edas de Avi\u00f3n, Abelenda, Amiudal, Barroso, Nieva, Couso (que compart\u00eda co mosteiro de Mel\u00f3n) e C\u00f3rcores. Todas elas deb\u00edan pagar o tributo da \"fumaza\" ou \"fogaza\", abolido por Isabel II en 1837.\nTrala divisi\u00f3n territorial de Espa\u00f1a en 1833 foi concello de seu at\u00e9 xu\u00f1o de 1843, cando a casa consistorial se trasladou a Abelenda de Avi\u00f3n.\nCultura.\nToponimia.\nO seu nome procede do veci\u00f1o r\u00edo Avia. Por\u00e9n popularmente asociouse o nome ao da Andori\u00f1a de cu branco, que tam\u00e9n recibe o nome de \"avi\u00f3n\", polo que no escudo do concello aparece este animal. Avia procede da ra\u00edz indoeuropea celta \"av-\" ou \"au-\", fonte, corrente de auga. Comparte orixe co r\u00edo Ave (chamado \"Av\u00f3\" na \u00e9poca da Gallaecia, hoxe Ave, ao norte do Porto) e con outros r\u00edos franceses, espa\u00f1ois e italianos.\nPatrimonio.\nPatrimonio natural.\nSalienta Pena Corneira, un espazo declarado monumento natural, onde atopamos formaci\u00f3ns rochosas senlleiras e un importante patrimonio natural.\nPatrimonio etnogr\u00e1fico.\nSalientan, entre as innumerables construci\u00f3ns tradicionais, os chozos do Su\u00eddo.\nLugares de Avi\u00f3n.\nPara unha lista completa de todos os lugares do concello de Avi\u00f3n vexa: Lugares de Avi\u00f3n."}
{"id": "5200", "revid": "85894", "url": "https://gl.wikipedia.org/wiki?curid=5200", "title": "A Arnoia", "text": "A Arnoia \u00e9 un concello da provincia de Ourense, pertencente \u00e1 comarca do Ribeiro. Segundo o IGE en 2016 ti\u00f1a 1002 habitantes . O seu xentilicio \u00e9 \u00ab\u00bb.\nXeograf\u00eda.\nLimita ao noroeste con Ribadavia, ao nordeste con Castrelo de Mi\u00f1o, ao leste con Cartelle, ao sueste con Gomesende e ao suroeste con Cortegada. Local\u00edzase na uni\u00f3n do r\u00edo Arnoia, que divide o concello en d\u00faas partes, co Mi\u00f1o.\nA zona nordeste do concello \u00e9 a m\u00e1is escarpada, onde se localiza o Coto de Novelle (712 m). Nela hai bosques de pi\u00f1eiros e frondosas. O can\u00f3n do r\u00edo Arnoia \u00e9 escarpado e con fervenzas.\nAo sur do r\u00edo, \u00e1 altura da minicentral el\u00e9ctrica, hai un gran bosque de sobreiras de m\u00e1is de mil hect\u00e1reas no seu extremo suroriental estremando co concello de Cartelle. \u00c1s veces chegan peladores furtivos portugueses a sacar a cortiza, xa que o aproveitamento local tradicional abandonouse hai anos.\nA zona suroeste, que forman os vales de Santo Amaro, San Vicente e Remui\u00f1o, ten unha altura media de s\u00f3 80 m.\nHistoria.\nAs primeiras probas da poboaci\u00f3n deste lugar \u00e9 o abrigo paleol\u00edtico dos Chaos, baixo o beirado dun penedo, situado na desembocadura do r\u00edo Arnoia no Mi\u00f1o. Hai restos de poboados castrexos da Idade de Bronce. O castro de Lapela est\u00e1 nun outeiro a car\u00f3n da desembocadura do Arnoia. Na s\u00faa acr\u00f3pole ten d\u00faas pilas megal\u00edticas. O castro de Carn\u00f3s, ou da Cibdade, ten unhas dimensi\u00f3ns de 200 x 170 m, sen contar cos foxos.\nEn agosto de 1978 foron atopadas d\u00faas aras romanas, conservadas no museo provincial. Son d\u00faas aras votivas de granito, atopadas en Send\u00edn. Unha ten a inscrici\u00f3n \"IOVI\" ('a X\u00fapiter'), e a outra \"SOLI\" ('ao Sol'). Que nos indica unha forte romanizaci\u00f3n do val, xa Florentino L\u00f3pez Cuevillas teoriza con que se atopase un santuario prerromano no Coto Novelle, lugar de onde se extra\u00eda volframio.\nNo seu libro \"Historia de Celanova y sus anejos\" o P. De la Cueva, no s\u00e9culo XVII, fala dos restos dun mosteiro en Outeirocruz que se fundara estando vivo san Rosendo e que ditas terras lle foran doadas polo seu irm\u00e1n Hermenexildo Guti\u00e9rrez (do cal se conserva en Celanova unha pequena capela prerrom\u00e1nica) e fundara un pequeno cenobio.\nMais adiante, a\u00ednda na Idade media, s\u00e1bese da existencia dun mosteiro feminino (talvez os restos do que debeu ser un mosteiro familiar mixto da alta idade media), xa que nun documento do s\u00e9culo XIII a abadesa do mosteiro de Arnoia afora a Fern\u00e1n P\u00e9rez a herdade e vi\u00f1a de Soberal, a terra de Agromallo e a posesi\u00f3n monacal de Aveiro.\nEn Remu\u00ed\u00f1o cons\u00e9rvase un edificio co\u00f1ecido como a Casa do Inquisidor, que conserva un escudo coas armas da Inquisici\u00f3n. M\u00e1is que para o uso do Tribunal, a s\u00faa finalidade era a residencia do administrador dos bens na zona do Ribeiro do Tribunal, que non pasaron ao Goberno at\u00e9 1859.\nOutros pazos ou casas grandes son a casa do Rial, a casa dos Vald\u00e9s en Outeiro Cruz, con escudo her\u00e1ldico dos Armada, Ara\u00fajo, Losada e da Inquisici\u00f3n. A casa dos Ux\u00eda en Quinteiros, con catro escudos. A casa da Se\u00f1ora, en Lapela, con dous escudos: un coas armas dos Sarmiento, Armada, Ara\u00fajo e Feij\u00f3o, e no segundo os dos Castro.\nDurante a guerra da Independencia houbo forte resistencia popular, loitando contra as tropas francesas que, ao mando do xeneral Loison, \u00edan desde Ribadavia a Allariz. Ante esa resistencia, en febreiro fixo matar a varios relixiosos e varios civ\u00eds, segundo consta nas actas de defunci\u00f3ns da parroquia.\nO 25 de febreiro de 1873, durante a terceira guerra carlista, o Batall\u00f3n de Cazadores de Galicia enfrontouse por esta zona aos partidarios de Carlos VII. Para evitar que cruzasen o r\u00edo Mi\u00f1o, o Batall\u00f3n decretou o peche das barcas de dito r\u00edo de Castrelo e Porto Corveira. Os Carlistas incendiaran o rexistro civil e apropi\u00e1ranse de bens de consumo, ademais de esixir 6.000 reais ao alcalde da Arnoia.\nDurante a d\u00e9cada de 1940 A Arnoia, como a maior\u00eda dos concellos galegos, sufriu unha forte emigraci\u00f3n, maioritariamente cara \u00e1 Arxentina e o Uruguai, onde se crearon o Centro Arnoia de Bos Aires e o Centro Arnoia de Montevideo, desde os cales se enviaron cartos para paliar certas deficiencias do concello. Amais doutras achegas menores, os de Bos Aires financiaron a chegada da luz el\u00e9ctrica, e os de Montevideo constru\u00edron a Torre do Reloxo que serviu para fixar a hora xa que os veci\u00f1os se pelexaban polo tempo que botaban uns e outros usando o regad\u00edo.\nEn menor n\u00famero outros veci\u00f1os dirix\u00edronse a Venezuela, M\u00e9xico, Brasil, Su\u00edza, Alema\u00f1a, Francia, e mesmo Holanda e o Reino Unido. Tam\u00e9n cara \u00e1s zonas m\u00e1is industriais da pen\u00ednsula, como Madrid, Vitoria e Barcelona, e mesmo de Galiza, como Vigo. Actualmente segue baixando a poboaci\u00f3n rural debido \u00e1 falla de horizontes econ\u00f3micos viables.\nPatrimonio.\nA igrexa parroquial de San Salvador foi constru\u00edda en 1612, segundo se le nunha inscrici\u00f3n da fachada. O seu retablo, de construci\u00f3n popular, \u00e9 obra dun carpinteiro local. Destaca unha fiestra rom\u00e1nica, ao parecer procedente da capela que exist\u00eda anterior\u00admente no mesmo lugar. No interior hai dous escudos de armas, un deles da Inquisici\u00f3n.\nA casa reitoral \u00e9 o antigo priorado, que depend\u00eda do mosteiro de Celanova; ostenta as armas da abad\u00eda fundada por san Rosendo: a cruz, o comp\u00e1s e o espello.\nHai varias capelas: a capela de San Roque data do s\u00e9culo XVIII. A capela da Nosa Se\u00f1ora da Asunci\u00f3n, en Lapela. A capela de Santo Ant\u00f3n, en Remui\u00f1o. A capela de San Amaro data dos s\u00e9culos XII e XV, con b\u00f3veda de pedra no presbiterio de estilo rom\u00e1nico. Na capela de San Miguel cel\u00e9brase unha romer\u00eda a primeiros de maio.\nHai cruceiros no adro da parroquia, en Pumar (do s\u00e9culo XVIII) e en San Roque (do s\u00e9culo XIX). Hai petos de \u00e1nimas en Porqueira, San Amaro e Reza.\nA torre do Reloxo foi inaugurada o 17 de agosto de 1945. \u00c9 unha torre de granito de m\u00e1is de 14 m de altura. Situada preto da capela de San Roque, foi realizada polo canteiro de Remu\u00ed\u00f1o Manuel Garc\u00eda Vermello, co\u00f1ecido como Manuel de Trinid\u00e1. Consta de tres esferas, visibles desde os dous vales de Arnoia. Est\u00e1 coroada por unha camp\u00e1, e a s\u00faa construci\u00f3n custou 17.000 pesetas.\nFora promovida xa cara a 1929 poloa colonia emigrante en Montevideo, para regular as horas de rego. Pero non foi at\u00e9 1945 cando se reflectiu a doaz\u00f3n do reloxo p\u00fablico da Torre por parte do Centro Arnoia de Montevideo.\nParroquias.\nHai anos o concello comp\u00fa\u00f1ase de tres parroquias: A Arnoia, Remu\u00ed\u00f1o e Sande, m\u00e1is tarde quedaron reducidas a d\u00faas: A Arnoia e Remu\u00ed\u00f1o.\nLugares da Arnoia.\nPara unha lista completa de todos os lugares do concello da Arnoia vexa: Lugares da Arnoia."}
{"id": "5201", "revid": "85894", "url": "https://gl.wikipedia.org/wiki?curid=5201", "title": "Moa\u00f1a", "text": "Moa\u00f1a \u00e9 un concello da provincia de Pontevedra, situado na pen\u00ednsula que d\u00e1 nome \u00e1 comarca do Morrazo. O seu xentilicio \u00e9 moa\u00f1\u00e9s. \u00c9 un concello pequeno (35,1\u00a0km\u00b2) que no 2016 ti\u00f1a unha poboaci\u00f3n de 19\u00a0458 habitantes, cunha alta densidade de poboaci\u00f3n (554,35 hab./km\u00b2).\nXeograf\u00eda.\nTen unha extensi\u00f3n de 35,1\u00a0km\u00b2, cunha densidade poboacional de 533,02 hab./km\u00b2. \u00c9 un dos cinco concellos encravados xeograficamente na pen\u00ednsula do Morrazo, que separa a r\u00eda de Vigo da de Pontevedra, xunto con Cangas, Mar\u00edn, Bueu e Vilaboa. No seu terreo local\u00edzase a maior elevaci\u00f3n do Morrazo, o monte Faro de Domaio, de 624 m de altitude. A s\u00faa costa acolle praias, como a de Domaio, a Borna, a Xunqueira ou a do Con (bandeira azul), que combinan o uso tur\u00edstico coa produci\u00f3n de marisco e industrias relacionadas co mar. As s\u00faas augas util\u00edzanse para a cr\u00eda do mexill\u00f3n e outras especies de bivalvos. Ten diferentes peiraos, tanto deportivos como pesqueiros, e unha actividade cultural relevante na que destaca o Festival Interc\u00e9ltico do Morrazo, o Morrasound Rock Festival e o Festival de Jazz de Moa\u00f1a, todos de car\u00e1cter anual.\nA historia de Moa\u00f1a est\u00e1 estreitamente relacionada co mar. Xunto coa pequena explotaci\u00f3n agr\u00edcola e gandeira (minifundista), a industria principal sempre foi a pesca e os seus derivados.\nOs movementos sociais foron, e son, significativos nestas terras. Culturalmente hai bastante asociacionismo, destacando o Festival Interc\u00e9ltico e o coidado da gaita de cana, t\u00edpica de Moa\u00f1a. Os movementos obreiros e sociais tiveron na primeira metade do s\u00e9culo XX, cando a CNT conseguiu unha presenza moi significativa. Testemu\u00f1a diso \u00e9 o edificio, hoxe dedicado a centro de d\u00eda para a terceira idade, que en tempos da Rep\u00fablica foi a sede da Fraternidade Mari\u00f1eira de Moa\u00f1a pertencente a este sindicato e usurpado pola Falanxe durante o golpe de estado.\nA costa de Moa\u00f1a est\u00e9ndese desde o estreito de Rande, onde tivo lugar a famosa batalla na que se perdeu o maior transporte de ouro e outras riquezas procedentes de Am\u00e9rica a mans da Mari\u00f1a Brit\u00e1nica e holandesa, que venceron a Franco-Espa\u00f1ola, (aqu\u00ed \u00e9 onde a ficci\u00f3n di que se aprovisionaba de ouro o capit\u00e1n Nemo), ata os conf\u00edns con Cangas. Nesta costa \u00e1brense un senf\u00edn de praias, algunhas estreitas e outras moi anchas e pouco profundas. Todas elas gozan de augas tranquilas, ideais para o cultivo do berberecho (\"croque\") e outros bivalvos. O mexill\u00f3n ten un papel importante nos cultivos mari\u00f1os, que van medrando en diversidade de especies explotadas.\nSituaci\u00f3n.\nO concello de Moa\u00f1a sit\u00faase na parte meridional da pen\u00ednsula do Morrazo, \u00f3 sueste da provincia de Pontevedra. O seu litoral \u00e9 a ribeira dereita da r\u00eda de Vigo, quedando a cidade de Vigo xusto enfronte. No seu terreo at\u00f3pase o punto m\u00e1is estreito da r\u00eda, o estreito de Rande, por onde a autoestrada AP-9 a cruza mediante a ponte de Rande.\nA poboaci\u00f3n de Moa\u00f1a est\u00e9ndese de forma moi diseminada polas ladeiras meridionais do macizo do Gag\u00e1n (pronunciado Ghagh\u00e1n), sendo a s\u00faa maior altura o monte Faro de Domaio. A\u00ednda as\u00ed hai catro n\u00facleos poboacionais (as parroquias de Domaio, Meira, Moa\u00f1a e Tir\u00e1n).\nOs n\u00facleos poboacionais at\u00f3panse \u00f3 p\u00e9 das principais rutas de comunicaci\u00f3n durante o s\u00e9culo XX: a estrada PO-551, que percorre toda a parte sur do Morrazo, e a PO-313 que une Moa\u00f1a con Mar\u00edn e Pontevedra.\nMoa\u00f1a limita \u00f3 norte cos concellos de Mar\u00edn e Bueu; \u00f3 sur coa r\u00eda de Vigo; \u00f3 leste con Cangas, e \u00f3 oeste con Vilaboa.\nOrograf\u00eda.\nA orograf\u00eda de toda a pen\u00ednsula do Morrazo \u00e9 complicada. Unha pequena cadea monta\u00f1osa fai de eixo da mesma, percorr\u00e9ndoa de leste a oeste e conformando as concas hidrogr\u00e1ficas. Moa\u00f1a sit\u00faase na parte m\u00e1is agreste desa cadea monta\u00f1osa, co\u00f1ecida como Serra de Domaio ou Serra do Morrazo.\nA Serra de Domaio nace \u00f3 comezo da pen\u00ednsula e vai perdendo altura segundo se acerca \u00f3 final. Na parroquia moa\u00f1esa de Domaio ten a s\u00faa maior altura, no monte co\u00f1ecido como Monte Faro de Domaio, onde acada 624 metros sobre o nivel do mar. Converteuse nun centro de telecomunicaci\u00f3ns, \u00f3 estar xusto fronte a Vigo e verse desde al\u00ed boa parte de Galicia. Xunto \u00f3 Monte Faro est\u00e1n o Paralaia e o Xax\u00e1n.\nEntre as elevaci\u00f3ns \u00e1brense pequenos vales que son sucados por correntes moi irregulares e r\u00e1pidas. Estes vales esconden recunchos e ecosistemas relevantes. A s\u00faa vexetaci\u00f3n est\u00e1 formada pola fraga cadufifolia atl\u00e1ntica, que foi cedendo paso \u00e1s especies destinadas \u00e1 explotaci\u00f3n forestal, entre as que predomina o eucalipto.\nO terreo \u00e9 gran\u00edtico, e deixa ver frecuentemente a pedra, que chega ata as costas, onde chega a formar pequenas rasas mareais.\nA pen\u00ednsula do Morrazo ten unha orograf\u00eda complicada. Os montes do Morrazo percorren a pen\u00ednsula en direcci\u00f3n leste-oeste estend\u00e9ndose desde a Costa da Vela ata Pontevedra. Esta distribuci\u00f3n monta\u00f1osa crea d\u00faas concas diferentes, unha \u00f3 norte que revirte na r\u00eda de Pontevedra, e a outra \u00f3 sur que manda as s\u00faas augas \u00e1 r\u00eda de Vigo. Todo o territorio de Moa\u00f1a sit\u00faase nesta \u00faltima. Os desniveis son moi altos, desde o nivel do mar ata os 624 metros do monte Faro de Domaio. Isto fai que os r\u00edos sexan curtos e de caudal moi irregular e estacionario.\nO terreo \u00e9 gran\u00edtico e est\u00e1 cuberto por vexetaci\u00f3n aut\u00f3ctona e plantaci\u00f3ns forestais. A costa alterna acantilados con praias e zonas de dunas. En Moa\u00f1a as praias son baixas e amplas na parte central do concello, e estreitas e abertas baixo os acantilados nos extremos.\nHidrograf\u00eda.\nHai un gran n\u00famero de r\u00edos e regatos que, nacendo nos montes, axi\u00f1a chegan \u00f3 mar. Entre eles destacan os seguintes:\nTodo o l\u00edmite sur do concello \u00e9 costa. Desde o estreito de Rande ata o l\u00edmite con Cangas hai unha sucesi\u00f3n de acantilados rochosos e praias. Os acantilados son baixos e \u00f3s seus p\u00e9s \u00e1brese unha pequena rasa mareal e algunha praia, como a de A Borna ou O Ni\u00f1o do Corvo. Nas enseadas f\u00f3rmanse praias m\u00e1is amplas, moi areosas e baixas que se cobren coa subida da marea e recrecen cando a auga se retira, deixando ver unha moi ampla extensi\u00f3n de area. Son singulares deste tipo de praias a da Xunqueira e a de Meira. Algunhas das praias contan con servizos para os usuarios, a do Con \u00e9 bandeira azul e a da Xunqueira est\u00e1 amplamente urbanizada. Outras mante\u00f1en unhas condici\u00f3ns dignas cunha dotaci\u00f3n m\u00ednima para o seu uso. As m\u00e1is relevantes son:\nClima.\nO clima de Moa\u00f1a \u00e9 oce\u00e1nico, moi h\u00famido, con precipitaci\u00f3ns entre os 1.300 e os 1.500\u00a0mm. As temperaturas son suaves, ver\u00e1ns e invernos mornos, cunha media anual de 15\u00a0\u00b0C.\nAs condici\u00f3ns climatol\u00f3xicas est\u00e1n influenciadas polos ventos do sueste, protexida dos ventos fr\u00edos do norte.\nDemograf\u00eda.\nSegundo o IGE en 2014 ti\u00f1a 19.365 habitantes.\nComposici\u00f3n.\nMoa\u00f1a est\u00e1 composta por cinco parroquias: Domaio, Meira, San Marti\u00f1o de Moa\u00f1a, Moa\u00f1a e Tir\u00e1n. En ocasi\u00f3ns a parroquia de \"Moa\u00f1a\" recibe o nome de \"San Marti\u00f1o\", o seu patr\u00f3n.\nHai diferentes peiraos (Domaio, Meira, Moa\u00f1a e O Con) e diferentes entidades e asociaci\u00f3ns socio-econ\u00f3micas (mancomunidades de montes de Domaio, Meira e Moa\u00f1a, asociaci\u00f3ns de mariscadores ou mexilloneiros etc.), o que establece relaci\u00f3ns de identidade que fixan a parroquia como referencia territorial.\nComo no resto de Galicia, a poboaci\u00f3n distrib\u00faese de forma moi dispersa, en casas unifamiliares rodeadas dun pequeno terreo destinado a horta ou xard\u00edn. En Moa\u00f1a o 55% da poboaci\u00f3n reside deste xeito, a\u00ednda que nos \u00faltimos tempos a construci\u00f3n de edificios de pisos foi mudando esta realidade.\nHistoria.\nMoa\u00f1a nace en 1874 como divisi\u00f3n administrativa. Ata este intre a s\u00faa historia estaba enmarcada na s\u00faa comarca, a Comarca do Morrazo. Moa\u00f1a foi testemu\u00f1a e protagonista de acontecementos hist\u00f3ricos de grande importancia como foi a Batalla de Rande en outubro de 1702 no que os ingleses saquearon Domaio, Meira e Tir\u00e1n. Cen anos despois, no 1809, os moa\u00f1eses loitaron contra os franceses na Guerra da Independencia.\nA prehistoria en Moa\u00f1a tam\u00e9n deixou pegada, atop\u00e1ndose restos de presenza humana dende hai uns 5000 anos , xa que constru\u00edron monumentos funerarios como m\u00e1moas en pequenas chairas no alto das monta\u00f1as, nos que soterraban os seus mortos con todo o preciso para unha mellor vida no m\u00e1is al\u00e1. Atop\u00e1ronse asentamentos deste per\u00edodo na Comarca do Morrazo, entre os que se atopan os de Regueiri\u00f1o e Fontenla (os dous en Domaio) que supuxeron un fito moi importante no estudo da prehistoria galega; xa que, por primeira vez, localiz\u00e1banse posibles poboados que permit\u00edan aproximarnos ao estilo de vida dos autores das m\u00e1moas. Adic\u00e1banse a unha agricultura primitiva de roza e queima do monte, \u00e1 gandar\u00eda e \u00e1 recolecci\u00f3n de froitos silvestres. Destaca o uso de \u00fatiles de tradici\u00f3n neol\u00edtica en conxunto con cer\u00e1micas tecnicamente desenvolvidas como a campaniforme e a denominada \"Penha\", de influencia portuguesa.\nO xacemento do Regueiri\u00f1o achouse un posible asentamento correspondente \u00f3 neol\u00edtico medio, e na Fontenla (Domaio) documentouse por primeira vez en Galicia a presenza de elementos da cultura do vaso campaniforme f\u00f3ra de ambientes funerarios.\nDa Idade de Bronce aparecen en Meira, Domaio e Tir\u00e1n petr\u00f3glifos (gravados rupestres) relevantes, como os de Montealegre, Borna, As Cidades, Pozo Garrido, A Escada, ou Os Remedios. Tam\u00e9n ach\u00e1ronse ferramentas e armas de cobre e bronce.\nOs castros, son outras das cousas que non faltan en Moa\u00f1a, nos que destaca o de Montealegre en Domaio, pero tam\u00e9n existen outros como o Castro das Cidades en Meira, o Castro en San Marti\u00f1o e Os Remedios en Tir\u00e1n. En todos eles apr\u00e9cianse fortes indicios de romanizaci\u00f3n. Coas \u00faltimas obras do Corredor do Morrazo atop\u00e1ronse outros achados que est\u00e1n pendentes de catalogar.\nO Imperio Romano tam\u00e9n deixou a s\u00faa pegada, como as\u00ed o demostran diversos achados. As\u00ed como tam\u00e9n deixaron pegada os Suevos manifest\u00e1ndose co crecemento de vilas, nas que unha vez convertidas ao catolicismo, van consolidando unha estrutura relixiosa que se plasma en parroquias, s\u00e9s episcopais e dioceses.\nA Idade Media v\u00e9n marcada por unha crise comercial e o perigo creado a partir do s\u00e9culo X polas incursi\u00f3ns normandas, que produciron un despoboamento da costa. Este descenso demogr\u00e1fico produciuse ata o s\u00e9culo XII, cando o sistema defensivo organizado polo arcebispo Xelm\u00edrez garante a tranquilidade necesaria para a recuperaci\u00f3n econ\u00f3mica e estabilidade pol\u00edtica, no que queda manifesto na igrexa de San Marti\u00f1o e a igrexa de San Xo\u00e1n de Tir\u00e1n. Familias como os Meira, os Valadares ou os Soutomaior, a partir do s\u00e9culo XIV controlan o concello. Destaca o episodio da destruci\u00f3n da torre de Meira dentro de Gran Guerra Irmandi\u00f1a (1467-69).\nA principios do s\u00e9culo XVII prod\u00facese un crecemento econ\u00f3mico, que trae consigo un aumento de poboaci\u00f3n e econ\u00f3mico polo cal aparecen os primeiros pazos como o Pazo do Rosal en 1640. Tam\u00e9n se constr\u00fae a igrexa de Santa Eulalia de Meira e se produce a remodelaci\u00f3n e ampliaci\u00f3n cun estilo barroco da igrexa de San Marti\u00f1o. No s\u00e9culo XVII a introduci\u00f3n do millo muda a econom\u00eda de tal xeito que o 90% da superficie cultivada era para este vexetal, o que fixo xurdir un sen fin de mu\u00ed\u00f1os polos r\u00edos e regatos da comarca. En todo ese tempo a pesca foi unha actividade fundamental na econom\u00eda do concello, pero no s\u00e9culo XVII a chegada dos conserveiros catal\u00e1ns buscando sardi\u00f1a xerou un crecemento demogr\u00e1fico e econ\u00f3mico moi destacable. Estes inverten moitas das ganancias en edificaci\u00f3ns, tanto civ\u00eds (pazos) como relixiosas (igrexas).\nEn 1702 tivo lugar a batalla de Rande, e as forzas inglesas e neerlandesas tomaron e saquearon Domaio, Meira e Tir\u00e1n. Cen anos despois (1809) libr\u00e1ronse batallas nestas terras contra o invasor franc\u00e9s, dentro da guerra da independencia.\nA configuraci\u00f3n territorial administrativa actual do Concello de Moa\u00f1a arrinca en 1813, pero este proceso queda abolido coa chegada do absolutismo de Fernando VII. O 30 de novembro de 1836 Moa\u00f1a queda definitivamente establecido o novo Concello, que ter\u00e1 a s\u00faa sede en Meira, e que integraba catro parroquias: Santa Baia de Meira, San Pedro de Domaio, San Marti\u00f1o de Moa\u00f1a e San Xo\u00e1n de Tir\u00e1n. En 1874 cambiouse o nome do concello polo de Moa\u00f1a, traslad\u00e1ndose a capitalidade do mesmo. Posteriormente creouse a parroquia da Virxe do Carme en 1955.\nDurante o s\u00e9culo XX, Moa\u00f1a vaise asentando cada vez m\u00e1is xunto ao mar, que vai ser a s\u00faa principal fonte de ingresos. Pouco a pouco vai sufrindo unha transformaci\u00f3n coa construci\u00f3n dun peirao, mellora das comunicaci\u00f3ns etc. Tam\u00e9n se ve marcada por varios acontecementos, entre eles: o sindicalismo da Segunda Rep\u00fablica espa\u00f1ola, \u00e9poca de maior dinamismo social, a posguerra, a emigraci\u00f3n a Am\u00e9rica e a Europa, crise do petr\u00f3leo do 73 que supuxo unha forte reconversi\u00f3n da econom\u00eda da comarca.\nMoa\u00f1a vaise asentando cada vez m\u00e1is xunto ao mar, coa creaci\u00f3n do porto e a estrada comarcal, o que abriu definitivamente a s\u00faa econom\u00eda \u00f3 mar. Na primeira metade do s\u00e9culo XX hai un forte desenvolvemento do asociacionismo civil. Co nacemento das primeiras sociedades agrarias e organizaci\u00f3ns sindicais, como a dos canteiros ou a dos mari\u00f1eiros, coa s\u00faa Alianza Mari\u00f1eira. Xa coa Segunda Rep\u00fablica produciuse un incremento da organizaci\u00f3n obreira, o que comportou a creaci\u00f3n de novos sindicatos de pescadores como \"Solidariedade Mari\u00f1eira\", relacionada coa CNT. Florece en Meira a industria de fiandeiras que realiza diferentes labores de cordeler\u00eda que ocupar\u00eda t\u00f3dolos anos centrais do s\u00e9culo XX, centrando a s\u00faa maior puxanza nas d\u00e9cadas dos anos 30 e 40, onde chegou a haber m\u00e1is de 700 traballadores. A crise chegou nos anos 60, coa entrada dos produtos sint\u00e9ticos. Esta industria, que ocupaba moita man de obra feminina, deu lugar a un movemento sindical que ti\u00f1a \u00e1 asociaci\u00f3n \"Sociedad de Hiladoras y Oficios Varios, La Defensora\" como m\u00e1xima expresi\u00f3n. Tras varias mobilizaci\u00f3ns, que acabaron cunha folga, conseguiron a xornada de oito horas. Os seus l\u00edderes, Enelina Ester\u00f3n Gonz\u00e1lez e Juan Ugenio Gallo San Jos\u00e9, foron represaliados despois da guerra civil, guerra que provocou unha forte emigraci\u00f3n a Am\u00e9rica e a Europa.\nNa segunda metade do s\u00e9culo XX produciuse un desenvolvemento da econom\u00eda cun crecemento da actividade pesqueira, a construci\u00f3n naval e a industria de transformaci\u00f3n de produtos do mar, \u00e1 vez que se comeza o cultivo do mexill\u00f3n e do berberecho, todo iso pese \u00e1 crise do petr\u00f3leo do 73 que supuxo unha forte reconversi\u00f3n da econom\u00eda da comarca. Aproveitando o tir\u00f3n tur\u00edstico de Cangas, Moa\u00f1a comeza a explotar os seus recursos neste campo, creando complexos tur\u00edsticos como o da Fraga ou o campo de golf de Domaio, \u00e1 vez que logra acondicionar praias con Bandeira Azul.\nO s\u00e9culo XXI trae a Moa\u00f1a unha mellora substancial das comunicaci\u00f3ns, tan importante como foi a autoestrada e a ponte de Rande na d\u00e9cada de 1970 (libre de peaxe para o tr\u00e1fico Moa\u00f1a-Vigo desde o 1 de xu\u00f1o de 2006), coa v\u00eda r\u00e1pida do Morrazo e o desenvolvemento de peiraos deportivos, en Domaio e Moa\u00f1a centro.\nEconom\u00eda.\nA econom\u00eda de Moa\u00f1a sempre estivo ligada \u00f3 mar. Esta relaci\u00f3n abarcou, e abarca, a t\u00f3dolos sectores econ\u00f3micos. As actividades propias do sector primario compl\u00e9tanse co industrial e servizos, que te\u00f1en a s\u00faa base nas actividades mar\u00edtimas, ben na propia poboaci\u00f3n ou nas veci\u00f1as, destacando a cidade de Vigo, a m\u00e1is importante de Galicia, e o pr\u00f3ximo complexo urbano que forman Mar\u00edn e Pontevedra.\nSectores produtivos.\nO sector primario ocupa a un 24,4% da poboaci\u00f3n activa (datos de 2006). A actividade principal do sector primario \u00e9 a pesca e o marisqueo. A agricultura e a gander\u00eda son residuais e dedicadas \u00f3 autoconsumo, sendo os excedentes das produci\u00f3ns comercializados nos mercados da comarca, pero sen maior relevancia que contribu\u00edr \u00e1 econom\u00eda familiar como fonte secundaria. Das 3.327 hect\u00e1reas cultivables do concello, est\u00e1n cultivadas 3.067, nas que se producen, principalmente, patacas, hortalizas e forraxe para o gando.\nA explotaci\u00f3n forestal tam\u00e9n ten algunha relevancia. Hai tres comunidades de montes no concello, coincidindo coas tres parroquias m\u00e1is extensas en masa forestal:\nAs especies explotadas son o eucalipto e o pi\u00f1eiro pinaster, ambas froito da reforestaci\u00f3n comercial. As aut\u00f3ctonas, que case non son explotadas, son o carballo e o casti\u00f1eiro.\nA pesca e o marisqueo son as actividades m\u00e1is importantes dentro deste sector econ\u00f3mico, ocupando un 23% do total da poboaci\u00f3n activa. Danse t\u00f3dolos tipos de pesca: altura, baixura, marisqueo a p\u00e9, marisqueo a flote e cultivo en batea ou en viveiro flotante.\nA pesca de altura non ten a s\u00faa sede nos portos do concello, sen\u00f3n que radica en Vigo, a\u00ednda que neles traballan moitos moa\u00f1eses e mesmo pertenzan \u00f3s mesmos.\nA pesca de baixura real\u00edzase con pequenas embarcaci\u00f3ns dentro da r\u00eda, habendo capturas de n\u00e9cora, polbo ou camar\u00f3n dentro do marisco, e de pescada, faneca, congro ou barbada dentro do peixe, utiliz\u00e1ndose masas e trasmallos. Comercial\u00edzase nas lonxas de Vigo e Moa\u00f1a.\nO marisqueo a p\u00e9, nas praias de Meira e Moa\u00f1a, \u00e9 unha actividade realizada maioritariamente por mulleres. Rec\u00f3llese berberecho, ameixa fina, ameixa lesma, navalla, b\u00edgaro e rel\u00f3. Antigamente era un sector moi pouco profesionalizado; pero actualmente est\u00e1 regularizado como actividade profesional xestionada pola Asociaci\u00f3n de Mariscadoras de Moa\u00f1a. O marisqueo a flote c\u00e9ntrase nas especies de ameixa lesma, ameixa loira e o burro.\nO cultivo en viveiros flotantes c\u00e9ntrase na cr\u00eda de mexill\u00f3n en batea. Hai tres asociaci\u00f3ns de bateeiros, que agrupan a unhas 100 empresas. T\u00e9\u00f1ense feito ensaios de engorde de polbo en bateas. En Domaio creouse en 2004 a empresa Loitamar, Sociedad Cooperativa Galega, que est\u00e1 dedicada \u00e1 produci\u00f3n de rodaballo de alta calidade mediante a utilizaci\u00f3n de nutrientes contidos nas propias augas da r\u00eda na que se sit\u00faan os viveiros.\nO sector secundario \u00e9 o que m\u00e1is man de obra ocupa, preto do 39% da poboaci\u00f3n activa. Nel o subsector industrial d\u00e1 ocupaci\u00f3n a un 26%, e o restante 12% ad\u00edcase \u00e1 construci\u00f3n. As empresas m\u00e1is importantes est\u00e1n relacionadas co mar: por un lado as dedicadas \u00e1 construci\u00f3n e reparaci\u00f3n naval, desde pequenos estaleiros de ribeira ata importantes empresas de construci\u00f3n naval como Rodman Polyships. Por outro lado est\u00e1n as dedicadas \u00e1 manipulaci\u00f3n do pescado e marisco, depuradoras e conserveiras, das que existen catro no concello.\nUnha boa parte da poboaci\u00f3n activa presta os seus servizos en empresas navais e de construci\u00f3n de autom\u00f3biles de Vigo. Hai algunhas empresas de alimentaci\u00f3n, confecci\u00f3n t\u00e9xtil e madeireira.\nC\u00f3mpre recordar a hist\u00f3rica empresa de manufactura de cordas e cabos destinados ao mar que existiu en Meira na d\u00e9cada de 1960.\nNo referente \u00e1 construci\u00f3n hai pequenas empresas dedicadas \u00e1 realizaci\u00f3n de obras na comarca.\nO sector terciario ocupa un 37% da poboaci\u00f3n activa. Est\u00e1 conformado por dous subsectores principais, o comercio e a hostaler\u00eda. A proximidade de Vigo, Pontevedra e Cangas fai que os servizos m\u00e1is especializados se cubran desde esas cidades, deixando a Moa\u00f1a os m\u00e1is b\u00e1sicos, como en sanidade, educaci\u00f3n e mesmo no comercio.\nA hostaler\u00eda ten como apoio principal \u00f3 turismo, que vai aumentando gradualmente \u00f3 potenciarse o concello e creado certa infraestrutura, como un campo de golf e 3 portos deportivos (en Domaio, Meira e Moa\u00f1a), \u00e1 vez que se impulsou o turismo rural completado cunha interesante rede de paseos e cami\u00f1os que dan a co\u00f1ecer o contorno, tanto mari\u00f1eiro, como do interior.\nInfraestruturas.\nInfraestruturas de transporte.\nAs comunicaci\u00f3ns por estrada est\u00e1n baseadas en tres v\u00edas:\nPor v\u00eda mar\u00edtima Moa\u00f1a est\u00e1 ligada a Vigo por unha li\u00f1a de barcos de pasaxeiros que saen do peirao do concello \u00e1 estaci\u00f3n mar\u00edtima de Vigo.\nMoa\u00f1a est\u00e1 a 26\u00a0km de Pontevedra, 16\u00a0km de Vigo e 82\u00a0km de Santiago de Compostela.\nMonumentos.\nEntre os diversos monumentos de Moa\u00f1a destacan:\nHai ademais unha serie de itinerarios naturais que permiten visitar interesantes conxuntos paisax\u00edstico-naturais, como o que se forma no r\u00edo dos Ladr\u00f3ns ou da Fraga, onde hai un conxunto importante de mu\u00ed\u00f1os hidr\u00e1ulicos, alg\u00fan deles a\u00ednda exercendo na actualidade.\nPol\u00edtica e goberno.\nNas elecci\u00f3ns municipais de 2011, foi escollido como alcalde do concello de Moa\u00f1a Jos\u00e9 Fervenza Costas, do Partido Popular.\nNas municipais de 2015 Leticia Santos Paz encabezou a candidatura do BNG \u00e1 alcald\u00eda de Moa\u00f1a, obtendo 6 concelleiros, e foi elixida alcaldesa co apoio dos 3 concelleiros do PSdeG-PSOE.\nLista de alcaldes de Moa\u00f1a dende 1902:\nFestas.\nNas festas hai que distinguir entre as oficiais do municipio e as das parroquias. Tam\u00e9n hai diferentes actos festivos relevantes.\nAs festas oficiais do concello cel\u00e9branse o 16 de xullo en honra \u00e1 Virxe do Carme, patroa dos mari\u00f1eiros.\nMoa\u00f1a naceu \u00f3 redor da parroquia de San Marti\u00f1o por iso o santo patr\u00f3n \u00e9 San Marti\u00f1o e na s\u00faa honra cel\u00e9brase festa o 11 de novembro.\nProcesi\u00f3n do D\u00eda do Carme\nHai diferentes celebraci\u00f3ns gastron\u00f3micas e culturais coma O Naseiro en Meira por San Bartolomeu, ou D\u00eda do Mexill\u00f3n en agosto, mais a m\u00e1is arraigada de todas \u00e9 o entroido, coa caracter\u00edstica de que se realizan unha semana despois da data oficial.\nDeporte.\nO deporte por excelencia de Moa\u00f1a so as regatas de tra\u00ed\u00f1as, conta con 2 equipos na categor\u00eda m\u00e1is alta, S.D. Samertolameu e S.D. Tir\u00e1n.\nNo f\u00fatbol destaca,a nivel provincial, o CD Moa\u00f1a;e na base,a Moa\u00f1esa C.F.\nNo atletismo destaca o Club Atletismo Samertolomeu.\nLugares de Moa\u00f1a.\nPara unha lista completa de todos os lugares do concello de Moa\u00f1a vexa: Lugares de Moa\u00f1a."}
{"id": "5202", "revid": "85894", "url": "https://gl.wikipedia.org/wiki?curid=5202", "title": "Mar\u00edn", "text": "Mar\u00edn \u00e9 un concello da provincia de Pontevedra, pertencente xeogr\u00e1fica e administrativamente \u00e1 comarca do Morrazo, pero integrado socioeconomicamente na zona urbana de Pontevedra. Segundo o IGE en 2018 ti\u00f1a 24.362 habitantes. O seu xentilicio \u00e9 \u00ab\u00bb.\nXeograf\u00eda.\nO municipio de Mar\u00edn ten unha superficie de 36,7\u00a0km\u00b2, inferior \u00e1 media dos concellos de Galicia (que \u00e9 de 93,57\u00b2) e dos da provincia de Pontevedra (que \u00e9 de 71,57\u00a0km\u00b2), pero a s\u00faa situaci\u00f3n entre o mar e a monta\u00f1a proporciona un gran contraste e variedade de paisaxes. Conta con 8 quil\u00f3metros de costa, que forman parte da marxe sur da r\u00eda de Pontevedra.\nMar\u00edn est\u00e1 situado na pen\u00ednsula do Morrazo, na marxe meridional da r\u00eda de Pontevedra, a s\u00f3 7\u00a0km de Pontevedra. Linda ao norte coa r\u00eda de Pontevedra, ao leste co concello de Pontevedra, ao sur cos de Vilaboa e Moa\u00f1a e ao oeste co concello de Bueu.\nAs alturas maiores do concello est\u00e1n no leste, o monte Xax\u00e1n (600 m) e Cotorredondo (500 m). A partir delas, o relevo descende en pendente cara a costa, na que alternan os acantilados e as praias, debido \u00e1 alternancia de faixas de xistos e granitos. A illa de Tambo est\u00e1 situada a pouco m\u00e1is dun quil\u00f3metro do porto e \u00e9 de propiedade p\u00fablica desde hai pouco, xa que antes pertenc\u00eda \u00e1 Armada Espa\u00f1ola. Con todo, a s\u00faa xurisdici\u00f3n corresp\u00f3ndelle ao concello de Poio.\nHidrograf\u00eda.\nMar\u00edn conta co r\u00edo Lameira, que atravesa soterrado parte do casco urbano, e co Loira, desembocando ambos os dous na r\u00eda de Pontevedra.\nPraias.\nNo litoral do concello de Mar\u00edn hai gran cantidade de praias, das cales tres contaron con bandeira azul no ano 2015: Portocelo, Mogor, Aguete, ademais de Lapam\u00e1n, que comparte co concello de Bueu.\nA praia de Portocelo \u00e9 a m\u00e1is oriental e a que conta con mellores servizos, como duchas, restaurante e vixilancia. Malia ser inclinada de m\u00e1is, \u00e9 acolledora e dista pouco do n\u00facleo urbano, ao redor dun quil\u00f3metro, o que favorece a marcha a p\u00e9 dos ba\u00f1istas. Entre a praia e o n\u00facleo est\u00e1 a Escola Naval, e entre ambas as d\u00faas existe un eucaliptal de bastantes anos, que xa aparece na pel\u00edcula \"Bot\u00f3n de Ancla\".\nA praia de Mogor at\u00f3pase a uns 600 metros da anterior. Ten uns 400 metros de lonxitude e tam\u00e9n conta con servizos de duchas, vixilancia e restaurante. Nas s\u00faas proximidades est\u00e1n os famosos petr\u00f3glifos de Mogor, que contan cun centro de interpretaci\u00f3n dende ver\u00e1n de 2015.\nA praia de Aguete est\u00e1 a pouco m\u00e1is de 4 quil\u00f3metros do centro da vila e \u00e9 a m\u00e1is grande de todo o concello, cuns 900 metros de lonxitude. Ten tam\u00e9n servizos de ducha e vixilancia, e conta con varios restaurantes e bases nas s\u00faas inmediaci\u00f3ns. No seu extremo m\u00e1is occidental sit\u00faase o porto deportivo do Real Club de Mar de Aguete, na punta Chirleu, onde se realizan diversas probas de vela ao longo do ano.\nA seguinte tr\u00e1tase da praia de Loira, a uns 600 metros de Aguete e situada na desembocadura do r\u00edo do mesmo nome.\nClima.\nA temperatura media anual \u00e9 de 14,4\u00a0\u00b0C, e oscila entre os 9,3\u00a0\u00b0C en xaneiro e os 19,8\u00a0\u00b0C en xullo. S\u00f3 tres meses ao ano (decembro, xaneiro e febreiro) te\u00f1en unha temperatura media inferior a 10\u00a0\u00b0C. Chove bastante (1.800\u00a0mm), especialmente a finais de outono e inverno. En xu\u00f1o descenden bruscamente as precipitaci\u00f3ns e son febles durante os tres meses de ver\u00e1n para volver aumentar en setembro. Disto der\u00edvase un clima suave, que permite a presenza de \u00e1rbores tipicamente mediterr\u00e1neas coma a laranxeira, o limoeiro, kiwi etc.\nDemograf\u00eda.\nA poboaci\u00f3n est\u00e1 fortemente concentrada, para o que adoita ser habitual en Galicia, no n\u00facleo urbano que conta con case 17.000 veci\u00f1os. A poboaci\u00f3n estranxeira, que en 2014 era de 1.048, procede na s\u00faa maior parte de Am\u00e9rica do Sur (37,05 %) e \u00c1frica (35,10 %), especialmente marroquinos, seguido moi de lonxe pola Uni\u00f3n Europea (14,07 %) e Asia (8,36 %).\nEconom\u00eda.\nO porto de Mar\u00edn \u00e9 o terceiro peirao pesqueiro e de tr\u00e1fico de contedores galego, a\u00ednda que a pesca \u00e9 a s\u00faa actividade econ\u00f3mica principal. O seu porto pesqueiro conta con importantes plantas conxeladoras e unha considerable frota de altura, sendo o porto m\u00e1is importante tanto a nivel rexional (o primeiro de Galicia en capturas, por diante do porto de Vigo e tam\u00e9n do da Coru\u00f1a) como a nivel nacional, cun tr\u00e1fico de 2 mill\u00f3ns de toneladas no ano 2002, especialmente importante no desembarco de pescada, ollomol e xurelo.\nPoboaci\u00f3n ocupada por sectores e sexo (IGE, 2001)\nA maior parte das empresas sit\u00faase no sector servizos (en concreto no apartado de Comercio, reparaci\u00f3n de veh\u00edculos de motor, motocicletas e ciclomotores e artigos persoais e de uso dom\u00e9stico). O sector da construci\u00f3n tam\u00e9n engloba un volume relevante, e finalmente, a industria s\u00f3 \u00e9 manufactureira.\nDesde o punto de vista formativo, o nivel dos traballadores ou persoas en idade de facelo \u00e9 baixo ou medio baixo, \u00e9 dicir que unha porcentaxe importante da poboaci\u00f3n, o 58,5 %, ou ben non rematou os seus estudos elementais ou ben s\u00f3 pos\u00fae estes estudos. Un 2,2 % que non sabe ler nin escribir e un 12,2% s\u00f3 iniciou os seus estudos, para abandonalos a idade moi temper\u00e1.\nHistoria e cultura.\nOs primeiros restos evidentes de asentamentos humanos son os meg\u00e1litos neol\u00edticos, moitos deles situados en torno \u00e1 Lagoa de Casti\u00f1eiras. Posteriormente, da idade de bronce destacan os abundantes conxuntos de petr\u00f3glifos, sendo excepcional o conxunto de Mogor, un dos primeiros co\u00f1ecidos de Galiza e un dos m\u00e1is famosos con moita diferenza: esta estaci\u00f3n rupestre est\u00e1 formada por varios grupos de gravados, entre eles alg\u00fans dos escasos labirintos atopados en Galiza.\nDa cultura castrexa cons\u00e9rvanse varios castros. Entre eles o m\u00e1is importante \u00e9 o castro da Subid\u00e1, entre o alto da Porteli\u00f1a, as Sete Espadas e Cidr\u00e1s. Foi parcialmente escavado e alg\u00fans dos seus restos met\u00e1licos p\u00f3dense ver nas vitrinas do Museo de Pontevedra. Ademais deste destacan tam\u00e9n o Castelo de Ard\u00e1n, o Castro de Pidreiras, en Campo, e o Castelo do Barbudo, en Macenlle.\nMar\u00edn chamouse antigamente San Xiao de Ancorados por ancoraren al\u00ed os barcos de li\u00f1a. O padre Sarmiento di que o seu nome ten que ver coa palabra latina para mar, \"mare\".\nNo s\u00e9culo XII dona Urraca concedeulle o reguengo propiedade de Diogo Arias Deza. \u00c1 morte deste, pasou a ser propiedade do mosteiro de Oseira en 1151. No Antigo R\u00e9xime as parroquias de Ard\u00e1n, O Campo e Pi\u00f1eiro pertenc\u00edan a Cangas. E por breve espazo de tempo Pi\u00f1eiro constitu\u00edse en concello propio en torno a 1822. Desde Mar\u00edn houbo sempre unha forte emigraci\u00f3n cara a Am\u00e9rica, especialmente nos s\u00e9culos XVI e XVII, que non cesou at\u00e9 o XX.\nMar\u00edn estivo sempre \u00e1 sombra de Pontevedra, se ben a partir do s\u00e9culo XVII cobrou maior importancia o seu porto, xa que o de Pontevedra quedou cegado, sen calado \u00fatil para o tr\u00e1fico portuario.\nA vila foi ocupada polas tropas napole\u00f3nicas durante a Guerra de Independencia espa\u00f1ola. O 4 de abril de 1809, as Alarmas do Morrazo, lideradas por J. Antonio Gago de Mendoza y Freire, asaltaron o forte de San Fernando e renderon a gornici\u00f3n francesa. Nesas datas, estiveron fondeadas no porto as fragatas inglesas \"Venus\" e \"Libeli\" que facilitaron armas e munici\u00f3ns \u00f3s sublevados.\nSingularidade relixiosa.\nDurante o s\u00e9culo XIX intensific\u00e1ronse as relaci\u00f3ns comerciais con Inglaterra, froito do cal chegaron misioneiros protestantes, destacando a Thomas Blamire, co que o concello se converteu nun foco de expansi\u00f3n protestante nas r\u00edas Baixas.\nNa actualidade, a congregaci\u00f3n evanx\u00e9lica \u00e9 das m\u00e1is numerosas de Espa\u00f1a, e tam\u00e9n \u00e9 o concello con maior porcentaxe de habitantes af\u00edns a esa confesi\u00f3n (o 10 %, segundo fontes da mesma Igrexa Evanx\u00e9lica de Mar\u00edn). A s\u00faa maior congregaci\u00f3n en canto a n\u00famero de fieis re\u00fanese no centro da poboaci\u00f3n, nun edificio de grande aprecio arquitect\u00f3nico polo seu estilo catal\u00e1n do s\u00e9culo XIX, e por ser centenario (inaugurado o 31 de decembro de 1899). Outras congregaci\u00f3ns a mencionar son a Igrexa Evanx\u00e9lica de Seixo, que se re\u00fane noutro edificio centenario en Seixo, e outra congregaci\u00f3n de corte pentecostal no centro de Mar\u00edn.\nCultura.\nA imaxe de Mar\u00edn, capital da cigala, est\u00e1 asociada \u00e1 papeleira de ENCE (a\u00ednda que estas instalaci\u00f3ns industriais at\u00f3panse dentro do concello de Pontevedra) e \u00e1 Escola Naval Militar, creada en 1943 e que ocupa a parte central do n\u00facleo urbano cunhas instalaci\u00f3ns de 241.000 m\u00b2. Son tradici\u00f3ns relevantes a danza das espadas.\nFestas.\nEn Mar\u00edn cel\u00e9branse moitos eventos culturais, e os m\u00e1is importantes son:\nAs Festas do Carme (16 de xullo), que \u00e9 o evento m\u00e1is importante da vila coa celebraci\u00f3n de numerosos actos ao longo dos 10 d\u00edas que dura a festividade.\nA Festa de San Miguel (29 de setembro), nela cel\u00e9brase a \"Danza das espadas\", na que os mareantes da vila percorren as s\u00faas r\u00faas marcando os pasos coa m\u00fasica das gaitas, unidos uns a outros polo que denom\u00ednanse as \"espadas\".\nA festa da Sidra e da maz\u00e1 en Santo Tom\u00e9 de Pi\u00f1eiro, onde os produtos desta terra son a base da festa, que conserva este produto t\u00edpico da zona mediante a celebraci\u00f3n que xunta a todos os veci\u00f1os e veci\u00f1as da parroquia co fin de degustar varios pratos que fan coas maz\u00e1s.\nO Entroido, onde todos os marinenses e demais visitantes b\u00f3tanse \u00e1 r\u00faa cos seus disfraces a celebrar o entroido. Conta con moitas actuaci\u00f3ns nas s\u00faas r\u00faas ademais de desfiles e concursos. Destaca como d\u00eda grande deste Entroido, o chamado \"Enterro da sardi\u00f1a\", onde disfrazados cos seus traxes de loito e cunha grande tristura desp\u00eddense do cad\u00e1ver da sardi\u00f1a. Tam\u00e9n son importantes nestas festas as charangas, que compo\u00f1en canci\u00f3ns de temas de actualidade.\nPol\u00edtica e goberno.\nDende maio de 2011, o concello \u00e9 gobernado por Mar\u00eda Pilar Ramallo V\u00e1zquez (PPdeG) con maior\u00eda abosoluta, a m\u00e1is holgada da historia da democracia neste concello. Anteriormente o alcalde era Francisco Veiga Soto (PSdG - PSOE) en alianza co BNG.\nLugares de Mar\u00edn.\nPara unha lista completa de todos os lugares do concello de Mar\u00edn vexa: Lugares de Mar\u00edn."}
{"id": "5206", "revid": "85894", "url": "https://gl.wikipedia.org/wiki?curid=5206", "title": "Pedrafita do Cebreiro", "text": "Pedrafita do Cebreiro (do lat\u00edn \"petra ficta\", 'pedra chantada' e \"cebro\", 'asno mont\u00e9s') \u00e9 un concello da provincia de Lugo, pertencente \u00e1 comarca dos Ancares. Segundo o padr\u00f3n municipal (INE\u00a02018) conta con 1.032 habitantes (563 homes e 469 mulleres). O seu xentilicio \u00e9 \u00ab\u00bb.\nXeograf\u00eda.\nAt\u00f3pase na zona monta\u00f1osa do leste da provincia de Lugo, no l\u00edmite coa provincia de Le\u00f3n, en plena serra dos Ancares. Cunha altitude de 1.098 metros na capital municipal, \u00e9 o concello m\u00e1is alto da provincia e tam\u00e9n de toda Galicia. Os principais picos son O Faro (1.615 m), Muralla (1.480 m), Area (1.402 m) e Carballeda (1.392 m). No concello nacen os r\u00edos Navia e Lor.\nLimita ao norte con Cervantes e As Nogais, ao oeste con Triacastela e Samos, ao sur con Folgoso do Courel e ao leste cos concellos leoneses de Barxas e A Veiga de Valcarce.\nCultura.\nToponimia.\nPedrafita do Cebreiro procede do lat\u00edn \"petra ficta\", 'pedra cravada, miliario ou monumento megal\u00edtico, consistente nunha gran pedra colocada verticalmente' e \"cebrarium\", 'lugar onde hai moitos asnos bravos', tam\u00e9n chamados onagros e 'cebros' &lt; (e)quos feros + -arium (sufixo abundancial)..\nGaler\u00eda de imaxes.\nLugares.\nPara unha lista completa de todos os lugares do concello de Pedrafita do Cebreiro vexa: Lugares de Pedrafita do Cebreiro."}
{"id": "5207", "revid": "15490", "url": "https://gl.wikipedia.org/wiki?curid=5207", "title": "As Nogais", "text": "As Nogais \u00e9 un concello da provincia de Lugo, pertencente \u00e1 comarca dos Ancares linda con Pedrafita do Cebreiro, Cervantes, Becerre\u00e1 e Triacastela. Segundo o IGE en 2015 ti\u00f1a 1.191 habitantes . O seu xentilicio \u00e9 nogalego .\nXeograf\u00eda.\nO concello est\u00e9ndese pola vertente meridional da serra dos Ancares e o val que forma o curso alto do r\u00edo Navia. Limita ao noroeste con Becerre\u00e1, ao noroeste con Cervantes, ao sur con Pedrafita do Cebreiro e ao oeste con Triacastela. \u00c9 un territorio extenso (112,4\u00a0km\u00b2), cunha densidade de poboaci\u00f3n moi reducida, inferior aos 15 hab./km\u00b2. Atrav\u00e9sao a N-VI e a A-6 (km 444).\nAs alturas m\u00e1ximas at\u00f3panse na serra dos Ancares, en serras pequenas como Travesa, Pintinidoira e Chan de Pereira (entre os 1.000 e os 2.000 m) e nos contrafortes das Serras do Piornal e Ra\u00f1adoiro, para o sur e o suroeste, que superan os 1.300, chegando aos 1.387 m. no Pico do Corvo. O fondo do val do Navia transcorre entre os 500 e os 800 m.\nO Navia, que nace en Pedrafita do Cebreiro, atravesa As Nogais de sueste a noroeste e recolle a auga de, entre outros, o r\u00edo de Valdeparada e o regato de Boull\u00f3n.\nOs invernos son fr\u00edos e os ver\u00e1ns frescos, cunha temperatura media anual \u00e9 de 9\u00a0\u00b0C e unha oscilaci\u00f3n t\u00e9rmica de 13\u00a0\u00b0C.\nHistoria.\nHoubo asentamentos castrexos como os do castro de Vilabol, Vilaesteva e Quint\u00e1. Sit\u00faase aqu\u00ed, posibelmente, a mansi\u00f3n romana de Ponte Naviae, da calzada de Braga a Astorga. No cami\u00f1o real que levaba a Castela, a parte m\u00e1is dura da subida a Pedrafita comezaba aqu\u00ed. Esta entrada a Galiza era defendida pola torre de Doncos e os castelos de Doiras e Valcarce. No s\u00e9culo XIV, Doncos era propiedade do adiantado maior de Galicia, Garc\u00eda Rodr\u00edguez de Valcarce; no XV pertenceu ao conde de Ayala e a condesa de Monterrei, pero en 1603, cando era propiedade de Fernando de Toledo, figura xa como torre abandonada.\nO beneficio eclesi\u00e1stico correspond\u00eda \u00e1 casa e se\u00f1or\u00edo de Tor\u00e9s, tenencia do marquesado de Camarasa. Parece que no lugar de Santo Andr\u00e9 houbo un eremitorio, convertido en mosteiro e pronto desaparecido.\nDurante a Guerra da Independencia Espa\u00f1ola, as tropas francesas incendiaron Doncos e outros lugares. En 1835, a veci\u00f1anza formou unha partida de voluntarios para perseguir aos carlistas.\nAt\u00e9 1916 recib\u00eda simplemente o nome oficial de Nogales, pero nese ano pasou a ser chamado Los Nogales para distinguilo doutros concellos de Espa\u00f1a (\"Nogales\" de Badaxoz).\nDa parroquia de Doncos foron naturais Balbino Sant\u00edn Aira, de Sebr\u00e1s e asasinado no campo de concentraci\u00f3n nazi de Mauthausen o 10 de decembro de 1941 e Lisardo Freijo, nado en Doncos, e co\u00f1ecido como Tenente Freixo ou Teniente Freijo, militar republicano primeiro, guerrilleiro antifranquista despois e morto o 26 de xu\u00f1o de 1946 nun enfrontamento coa Garda Civil.\nEconom\u00eda.\nA poboaci\u00f3n decae rapidamente. O h\u00e1bitat \u00e9 concentrado, arredor dos cursos de auga e da estrada e con alg\u00fans n\u00facleos dispersos. M\u00e1is da metade ded\u00edcase ao sector primario en explotaci\u00f3ns familiares reducidas. Destaca a gandar\u00eda (vacas). Os cultivos m\u00e1is importantes son os cereais (centeo, trigo e millo), patacas e hortalizas. Nos \u00faltimos anos tam\u00e9n se repoboou moito o monte.\nNon hai industria e o sector terciario ded\u00edcase \u00e1 atenci\u00f3n dos viaxeiros.\nLugares das Nogais.\nPara unha lista completa de todos os lugares do concello das Nogais vexa: Lugares das Nogais."}
{"id": "5208", "revid": "15490", "url": "https://gl.wikipedia.org/wiki?curid=5208", "title": "Navia de Suarna", "text": "Navia de Suarna \u00e9 un concello da provincia de Lugo, pertencente \u00e1 comarca dos Ancares. Segundo o IGE en 2015 ti\u00f1a 1.211 habitantes . O seu xentilicio \u00e9 \u00ab\u00bb.\nXeograf\u00eda.\nO concello, de 242 km\u00b2, est\u00e1 situado ao leste da provincia de Lugo, no norte dos Ancares. Limita ao noroeste coa Fonsagrada, ao nordeste con Ibias (Asturias), ao suroeste con Cervantes e ao leste con Cand\u00edn (provincia de Le\u00f3n).\nEst\u00e1 atravesado polo R\u00edo Navia, e polos seus afluentes Ser, Rao, Moia e Bull\u00e1n. O cumio m\u00e1is alto \u00e9 o porto de Ancares (1680 m). Nas Penas de Frou existen unhas covas.\nHistoria.\nHai restos megal\u00edticos, como as m\u00e1moas e dolmens de Ferreir\u00faa e Vilarpand\u00edn. Da cultura castrexa hai restos de at\u00e9 25 castros, como os de Monterr\u00edo, O Coedo, Larxentes, Cant\u00f3n e Cabanela (unidos por un corredor de 300 m), Cruz de Li\u00f1ares, Casa do R\u00edo, Sevane, Vilela ou Galegos. Na parroquia de Rao est\u00e1 o Campamento romano da Recacha. En Moia, Quint\u00e1, Mu\u00f1\u00eds e Rib\u00f3n cons\u00e9rvanse pallozas.\nDa idade media son as sepulturas de Abrente e Molme\u00e1n. O castelo de Navia ten a s\u00faa orixe no s\u00e9culo XI. Pasou a mans dos Osorio e da casa de Altamira, e foi destru\u00eddo durante a Gran Guerra Irmandi\u00f1a, e rehabilitado posteriormente para vivendas. A ponte da Proba, sobre o r\u00edo Navia, \u00e9 de orixe romana. Ten un s\u00f3 arco apuntado, con muros altos e calzada empenada.\nPatrimonio.\nA igrexa de san Miguel de Barcia conserva a \u00e1bsida rom\u00e1nica, do s\u00e9culo XIII. O templo de santa Mar\u00eda de Rao \u00e9 de nave rectangular, presbiterio con b\u00f3veda redonda sobre catro arcos, retablo maior do s\u00e9culo XVIII e un retablo lateral renacentista, do s\u00e9culo XVI. A igrexa de san Salvador de Mosteiro conserva a nave rom\u00e1nica con armadura de madeira. A \u00e1bsida est\u00e1 formado por un tramo recto con b\u00f3veda de can\u00f3n e o testeiro semicircular, con b\u00f3veda en cuarto de laranxa. Ten un retablo salom\u00f3nico de tres fornelos no corpo principal. O templo de santo Estevo de Vilarpand\u00edn ten tres naves, con presbiterio na cabeceira e d\u00faas sancrist\u00edas nos laterais. Conserva tallas dos s\u00e9culos XV e XVI.\nEn san Xos\u00e9 de Mu\u00f1\u00eds hai unha capela con retablo barroco, de tres fornelos e catro columnas salom\u00f3nicas. outras capelas de importancia son as de Abrente, Marcel\u00edn e Molme\u00e1n.\nDentro da arquitectura civil, amais das pallozas e piornos, existen diversos mu\u00ed\u00f1os, pombais e cort\u00edns, en Pan do Zarco e Vispeiro.\nGastronom\u00eda.\nNesta zona faise o queixo do Cebreiro. Outros produtos da zona son produtos de caza e pesca e as androllas, produto derivado do porco do que o domingo de entroido se celebra a festa da androlla.\nLugares de Navia de Suarna.\nPara unha lista completa de todos os lugares do concello de Navia de Suarna vexa: Lugares de Navia de Suarna."}
{"id": "5209", "revid": "15490", "url": "https://gl.wikipedia.org/wiki?curid=5209", "title": "Cervantes", "text": "Cervantes \u00e9 un concello da provincia de Lugo, pertencente \u00e1 comarca dos Ancares. Segundo o IGE no 2015 ti\u00f1a 1.487 habitantes . O seu xentilicio \u00e9 cervantego .\nXeograf\u00eda.\nO concello ten unha superficie de 276\u00a0km\u00b2. Est\u00e1 enmarcado no leste da provincia de Lugo, xa lindando con Le\u00f3n. Os seus cumios m\u00e1is importantes son o Mustallar (1.924 m), Pico Penalonga (1.890 m), Pico Lagos (1.876 m), Pico Corno Maldito (1.848 m), Pico dos Charcos (1.847 m) e Pico Pena Rubia (1.821 m). Estas elevaci\u00f3ns at\u00f3panse nas serras pr\u00f3ximas da Trapa, L\u00f3uzara, O Oribio, O Ra\u00f1adoiro e O Piornal.\nEst\u00e1 atravesado polos r\u00edos Navia, Ser, Quindous, Cancelada, Cervantes, Barcia, Cabana, Castro, Cales, Cereixedo, Covas, Pontorr\u00f3n, Rib\u00f3n, Vilarello e Vilaver.\nFlora e vexetaci\u00f3n.\nAs terras de Cervantes albergan nas monta\u00f1as orientais unha gran riqueza flor\u00edstica. Sobre o total galego, que se sit\u00faa ao redor de 2 200 especies e subespecies; s\u00f3 na serra veci\u00f1a do Courel c\u00f3ntanse con 800 taxons, case o 40% do total, nunha \u00e1rea que representa o 1% da superficie galega. O cat\u00e1logo dos Ancares, inclu\u00eddas as d\u00faas vertentes, componse de 1 028 especies e subespecies de plantas vasculares (corm\u00f3fitos), aproximadamente a metade das existentes no conxunto de Galiza. S\u00f3 de orqu\u00eddeas hai 16 especies nos Ancares, m\u00e1is da metade delas ligadas aos afloramentos calc\u00e1reos. Contabil\u00edzanse tam\u00e9n al\u00ed 33 fentos, o que sit\u00faa esas monta\u00f1as na clase 7 de riqueza pteridodol\u00f3xica, sobre un m\u00e1ximo de 8.\nO relativo bo estado de conservaci\u00f3n da \u00e1rea trad\u00facesena existencia de restos boscosos cunha boa presenza de \u00e1rbores: carballos, carballos de monta\u00f1a, cerqui\u00f1os, aci\u00f1eiras, faias, teixos, umeiros de monta\u00f1a, abeleiras, acivros, bidueiros, casti\u00f1eiros, cerdeiras, sorbeiras, freixos, amieiros, salgueiros e lamigueiros.\nHistoria.\nO top\u00f3nimo Cervantes fai referencia a que a zona \u00e9 terra de cervos.\nOs primeiros asentamentos no concello de Cervantes son de orixe prerromana. Da cultura castrexa cons\u00e9rvanse o castro de Santa Mar\u00eda de Cervantes. Desa mesma \u00e9poca proceden as pallozas t\u00edpicas dos Ancares, existentes a\u00ednda en aldeas como Piornedo.\nDurante a Idade Media as terras pertenceron a diferentes nobres, como o marqu\u00e9s de San Sadurni\u00f1o (que residiron at\u00e9 finais do s\u00e9culo XIX no castelo de Quind\u00f3s), ou o se\u00f1or de Cervantes, conde de Villanueva de Ca\u00f1edo e marqu\u00e9s de Alca\u00f1ices, que exerceu xurisdici\u00f3n na zona desde o castelo de Doiras. A actual demarcaci\u00f3n do concello chegou a estar dividida entre dous se\u00f1or\u00edos: o de San Miguel dos Agros e o dos condes de Grajal.\nSobre a orixe do escritor Miguel de Cervantes, tense falado da s\u00faa descendencia da li\u00f1axe dos Cervantes. O cardeal das Indias Espa\u00f1olas, \u00c1lvaro Mendoza Caama\u00f1o y Sotomayor, era natural do Pando de Don\u00eds, e mandou constru\u00edr en Lama de Rei un suntuoso pazo.\nDurante a Guerra de Independencia as tropas napole\u00f3nicas, chegadas polo Cami\u00f1o Real de Castela atoparon confrontaci\u00f3n por parte das alarmas populares, que amparados pola orograf\u00eda comarcal causaron varias baixas no ex\u00e9rcito invasor.\nPatrimonio.\nO patrimonio arquitect\u00f3nico m\u00e1is co\u00f1ecido do concello son as pallozas, conservadas en Piornedo, Don\u00eds, Robledo, Pozo, Pando, Sevane e Vilarello. Outras construci\u00f3ns populares son os frecuentes h\u00f3rreos e pombais.\nO castelo de Doiras \u00e9 un dos mellores conservados de Galiza. A torre de Don\u00eds sinala a supervivencia se\u00f1orial dun pobo de pastores, habitantes das pallozas. A fortaleza de Ferreira pertenceu aos dominios de Pedro Osorio Manrique.\nLugares de Cervantes.\nPara unha lista completa de todos os lugares do concello de Cervantes vexa: Lugares de Cervantes."}
{"id": "5210", "revid": "15490", "url": "https://gl.wikipedia.org/wiki?curid=5210", "title": "Becerre\u00e1", "text": "Becerre\u00e1 \u00e9 un concello da provincia de Lugo, pertencente \u00e1 comarca dos Ancares. Segundo o IGE en 2015 ti\u00f1a 2987 habitantes . O seu xentilicio \u00e9 ou .\nHistoria.\nHai restos arqueol\u00f3xicos de diversas etapas: a cova dos Penedos (Frai\u00e1s, San Pedro) e os castros de Castro de Castelo (Castro de Ouro, O Salvador), Castro de Guilfrei (Galgao, San Marti\u00f1o) e castro de Guill\u00e9n (Go\u00e1s, San Pedro).\nNa zona habitaban o pobo prerromano dos zoelas, que ti\u00f1an a s\u00faa capital no poboado de \"Ocellum Gallaicorum\" (actual Ouselle). Por al\u00ed pasaba a v\u00eda romana que un\u00eda Lugo e Astorga.\nO li\u00f1o zo\u00e9lico ti\u00f1a sona en Roma, sendo usado para a confecci\u00f3n de pezas de roupa e para a curaci\u00f3n de chagas e feridas. Se ben xa non se cultiva na zona, a\u00ednda se conservan na comarca antigas teas e \u00fatiles usados na s\u00faa elaboraci\u00f3n.\nXa na \u00e9poca medieval, creouse na zona o mosteiro bernardino de Santa Mar\u00eda de Penamaior, \u00fanico cenobio galego dependente da abad\u00eda de C\u00edster. Desta \u00e9poca cons\u00e9rvanse sepulcros medievais en Lagoa, San Vicente.\nEn 1809, durante a Guerra da Independencia Espa\u00f1ola os guerrilleiros locais lograron apoderarse dun numeroso arsenal b\u00e9lico franc\u00e9s preto da ponte sobre o r\u00edo Cruzul.\nEn Becerre\u00e1 public\u00e1ronse os peri\u00f3dicos \"El Monitor de Becerre\u00e1\" e \"El Adoptivo\".\nLugares de Becerre\u00e1.\nPara unha lista completa de todos os lugares do concello de Becerre\u00e1 vexa: Lugares de Becerre\u00e1."}
{"id": "5211", "revid": "15490", "url": "https://gl.wikipedia.org/wiki?curid=5211", "title": "Baralla", "text": "Baralla \u00e9 un concello da provincia de Lugo, pertencente \u00e1 comarca dos Ancares. Segundo o IGE en 2014 ti\u00f1a 2774 habitantes . O seu xentilicio \u00e9 .\nXeograf\u00eda.\nO concello recibe o nome da s\u00faa capital, que se sit\u00faa na N-VI, eixo vertebrador das comunicaci\u00f3ns no concello. Baralla sit\u00faase no extremo oriental da Meseta Lucense e fai de transici\u00f3n coas Serras Orientais, pasando dos 600 metros de altitude aos 900. Os lugares m\u00e1is altos at\u00f3panse na Serra de Picato (844 m), Serra do Galo (754 m), Ra\u00f1adoiro (901 m), Penas da Cabra (943) e Serra da Lagoa (759 m). O r\u00edo Neira \u00e9 a v\u00eda fluvial m\u00e1is importante.\nA temperatura media anual \u00e9 de 10\u00a0\u00b0C, oscilando entre os 3\u00a0\u00b0C do inverno e os 19\u00a0\u00b0C do ver\u00e1n. Recibe precipitaci\u00f3ns abondosas, con frecuencia en forma de neve.\nHistoria.\nDa \u00e9poca castrexa fican os castros de Lebruxo, Berselos e o de Santa Cruz (Sobrado de Picato).\nOrixe do concello.\nTrala divisi\u00f3n territorial de Espa\u00f1a en 1833 constitu\u00edronse os concellos de Neira de Rei e Neira de Xus\u00e1, mais en 1840 o primeiro integrouse no segundo. At\u00e9 1975 tivo como nome oficial en castel\u00e1n \"Neira de Jus\u00e1\", mais por acordo da corporaci\u00f3n municipal de 1974, adoptouse como nome do concello o da s\u00faa capital, Baralla.\nCultura.\nToponimia.\nSegundo Men\u00e9ndez Pidal, o top\u00f3nimo Baralla procede do lat\u00edn \"vara\", \"varale\", \"varal\" e \"varalia\" 'sebe de traveseiros', cun significado topon\u00edmico comparable \u00f3 de \"Cerca\", \"Cercado\", \"Valada\" ou \"Valadares\". En 1125 consta baixo as denominaci\u00f3ns de \"[in valle de] Pineira\", \"ripa de Neira\", \"villa que vocitant Baralia\", \"in ripa de Neira\" ou \"villa vocitata Baralia\".\nEconom\u00eda.\nO 60 % da poboaci\u00f3n ded\u00edcase ao sector primario, ocup\u00e1ndose en explotaci\u00f3ns mixtas con gander\u00eda, aproveitamento forestal e agricultura. Destaca a gander\u00eda, especialmente de vacas de carne e leite, ademais dos porcos, ovellas e cabras. Hai alg\u00fans serradoiros e algo de construci\u00f3n. A poboaci\u00f3n est\u00e1 envellecida e n\u00f3tase a proximidade de Lugo.\nParroquias.\nSegundo o Nomencl\u00e1tor de Galicia, o concello de Baralla ten 28 parroquias.\nLugares de Baralla.\nPara unha lista completa de todos os lugares do concello de Baralla vexa: Lugares de Baralla."}
{"id": "5213", "revid": "98293", "url": "https://gl.wikipedia.org/wiki?curid=5213", "title": "Siria", "text": "Siria \u00e9 un pa\u00eds do Oriente Medio. Limita \u00f3 norte con Turqu\u00eda, o leste e sur con Iraq, \u00f3 sur con Xordania e \u00f3 oeste con Israel, L\u00edbano e o mar Mediterr\u00e1neo. A rexi\u00f3n de fronteira con Israel (Altos do Gol\u00e1n) \u00e9 obxecto de disputa entre \u00e1mbolos dous pa\u00edses.\nHistoria.\nSiria forma parte de Asia, en concreto do Oriente Medio. O nome de Siria \u00e9 tan antigo como a s\u00faa historia, atop\u00e1ndose multitude de referencias na Biblia. Anteriormente, formaba parte dun territorio moito m\u00e1is amplo, que inclu\u00eda ademais os actuais Chipre, L\u00edbano, Xordania, Iraq e Israel, cuxo nome era Bilad al Cham ou Territorio Lunar, por ser a s\u00faa capital, Damasco, tam\u00e9n chamada Cham, un oasis no medio do deserto.\nSiria formou parte, xunto con Exipto, da Rep\u00fablica \u00c1rabe Unida entre 1958 e 1961.\nDurante un breve per\u00edodo nos anos 1970, Siria xunto con Libia e Exipto conformou unha federaci\u00f3n que pretend\u00eda ser o xerme para a definitiva unidade \u00e1rabe. Dita federaci\u00f3n fora impulsada de xeito decidido polo l\u00edder libio Muammar al-Gaddafi, pero sucumbiu aos conflitos de intereses entre os tres pa\u00edses que se viron divididos entre outros asuntos pola s\u00faa postura fronte a Israel.\nSubdivisi\u00f3ns.\nSiria div\u00eddese en 14 \"muhafazat\" (\u0645\u062d\u0627\u0641\u0638\u0629 , singular \"muhafazah\" equivalente a provincia ou gobernaci\u00f3n) que levan o nome da capital, e que se subdividen en 61 \"man\u0101\u1e6diq\" (singular \"min\u0163aqah\" equivalente a distrito ou rexi\u00f3n)\nXeograf\u00eda.\nSiria est\u00e9ndese entre as latitudes 32\u00b0 e 38\u00b0 N e as lonxitudes 35\u00b0 e 43\u00b0 E. Na s\u00faa maior parte consiste nunha chaira \u00e1rida, non obstante o noroeste do pa\u00eds, que se abeira \u00f3 Mediterr\u00e1neo, \u00e9 bastante verde. O nord\u00e9s mailo sur constitu\u00edan as zonas agr\u00edcolas tradicionais. O \u00c9ufrates, o r\u00edo sirio m\u00e1is importante, cruza o pa\u00eds polo leste.\nO clima \u00e9 seco e quente, os invernos son moderados, mais pola elevaci\u00f3n do pa\u00eds por veces neva no inverno.."}
{"id": "5214", "revid": "98629", "url": "https://gl.wikipedia.org/wiki?curid=5214", "title": "Concello de Cotobade", "text": "Cotobade foi un concello da provincia de Pontevedra, pertencente \u00e1 comarca de Pontevedra. En 2016 fusionouse co concello de Cerdedo, dando orixe ao concello de Cerdedo-Cotobade. Segundo o IGE en 2014 ti\u00f1a 4327 habitantes (2079 homes e 2248 mulleres). O seu xentilicio \u00e9 .\nToponimia.\nEn ocasi\u00f3ns pensouse que o top\u00f3nimo \"Cotobade\" derivaba de \"couto do abade\", dado que toda a comarca pertenc\u00eda \u00e1 antiga xurisdici\u00f3n que exerc\u00eda o superior do convento de bieitos de Tenorio, e como tam\u00e9n mal referenciara o Padre Sarmiento. O nome aparece referenciado ao logo da historia coma: \"Castro Cutubade cum tota terra sua\" (ano 1180); \"Terra que dicitur Montes in qua est castellum Cutubadi\" (ano 1182), \"Terra que dicitur Montes in qua est castellum Cutubadi\" (ano 1188); \"castrum quod dicitur Cotobadi cum pertinentiis suis\" (ano 1199), \"castrum quod dicitur Cotobade\" (ano 1225). Cotobade d\u00e9bese descompo\u00f1er en \"coto\", palabra galaica de orixe prerromana *Cotto (\u2026) e un nome persoal en xenitivo \"Bade\", o cal se repite illado na toponimia galega e parece que non \u00e9 af\u00e9rese de \"abbas -atis\", \"abade\", sen\u00f3n o antrop\u00f3nimo \"Vatis\" (Ares 2001:74).\nXeograf\u00eda.\nEstaba situado ao oeste da provincia de Pontevedra. Limitaba ao norte co concello de Campo Lameiro, ao nordeste con Cerdedo, ao leste con Forcarei, ao sueste coa Lama, ao sur con Ponte Caldelas e ao oeste con Pontevedra.\nTi\u00f1a unha extensi\u00f3n de 135,2\u00a0km\u00b2, e contaba con 13 parroquias e 135 entidades de poboaci\u00f3n. A capital do municipio atop\u00e1base no lugar da Chan, na parroquia de Carballedo, sen que o seu top\u00f3nimo correspondese a ningunha entidade de poboaci\u00f3n, o cal non \u00e9 moi frecuente.\nTi\u00f1a d\u00faas zonas diferenciadas: As \"Terras Altas\", as situadas no val do r\u00edo Almofrei, cara ao sueste. O r\u00edo nace no monte do Seixo e desde Caroi discorre limpo por vales frondosos onde abundan as carballeiras e outras masas forestais. Ademais, nos montes de Valongo nace o r\u00edo Calvelle, que xunto co r\u00edo Barbeira fl\u00faen ao r\u00edo Verdugo, que formar\u00e1 a r\u00eda de Vigo.\nAs chamadas \"Terras Baixas\", que abarcan o val do r\u00edo L\u00e9rez, que recibe os r\u00edos Cabanelas, Calvelo e o propio Almofrei, o seu afluente m\u00e1is importante. O L\u00e9rez serv\u00edalle de l\u00edmite ao concello, excepto na parroquia de San Xurxo de Sacos, na que o bordo vi\u00f1a marcado polo r\u00edo Calvos. Tam\u00e9n sobresa\u00eda o monte Seixo, que con 990 metros de altitude era a cota m\u00e1xima do concello.\nDemograf\u00eda.\nPoboaci\u00f3n no ano 2014:\nHistoria.\nPrehistoria e Idade antiga.\nO poboamento das terras de Cotobade comezou en \u00e9poca bastante antiga, como testemu\u00f1an a abundancia de restos arqueol\u00f3xicos (m\u00e1moas, castros e insculturas rupestres) repartidos por toda a s\u00faa xeograf\u00eda. As\u00ed mesmo quedan restos da \u00e9poca romana na calzada do monte P\u00e9 da M\u00faa.\nAta o s\u00e9culo VII a rexi\u00f3n era co\u00f1ecida como \"terra de Escutarios\", como consta no \"Cronic\u00f3n Iriense\". Af\u00edrmase que no Concilio de Lugo, celebrado a instancias de Teodomiro (rei dos Suevos) en 569, agregouse \u00e1 Diocese de Iria Flavia, entre outras, a circunscrici\u00f3n de Escutarios.\n\"Scutarius\" en lat\u00edn \u00e9 o que fai escudos. No s\u00e9culo IV Amiano Marcelino, na \"Historia dos Emperadores Romanos\", afirma que son os soldados armados de escudos. O antigo nome de Cotobade v\u00e9n polos moitos escudeiros (\"scutigerullus\", de \"scutum-gero\") da terra. Estes fidalgos eran cobizados por nobres e cabaleiros de toda a pen\u00ednsula polo seu valor e destreza no combate.\nIdade Media.\nEntre os antigos monumentos hist\u00f3ricos at\u00f3pase no monte Castelo, que se estende polos l\u00edmites de Borela, Carballedo, Tenorio e Viasc\u00f3n, a torre que noutrora se chamaba Couto do abade, da que quedan apenas vestixios.\nPreto desta est\u00e1n os restos do castelo de Tenorio, que, a finais do s\u00e9culo XV, pertenc\u00eda a Pedro Madruga, se\u00f1or de Soutomaior e conde de Cami\u00f1a, e que foi conquistado polos irmandi\u00f1os. Trala s\u00faa estad\u00eda en Portugal, Pedro \u00c1lvarez de Soutomaior reconquistou o castelo, malia ser defendido tenazmente por G\u00f3mez Pazos de Prob\u00e9n \u00f3 mando de 3.000 ou 4.000 vil\u00e1ns. A derrota irmandi\u00f1a debeuse \u00e1 traiz\u00f3n dun escravo mouro que revelou os puntos febles da defensa, polo que Manuel de Brito, \u00f3 mando de cen lanceiros e 2.000 pe\u00f3ns, conseguiu entrar no castelo, dando morte \u00f3s seus defensores. Segundo Vasco da Ponte, na \u00e9poca o castro recib\u00eda o nome de \"Famela\" ou \"Framela\".\nO concello tivo a s\u00faa propia xurisdici\u00f3n, na que o Duque de Soutomaior nomeaba xu\u00edz ordinario, e que comprend\u00eda todas as s\u00faas parroquias ag\u00e1s a de Caroi.\nNo s\u00e9culo X fundouse o convento de beneditinos de Tenorio. A boa posici\u00f3n estrat\u00e9xica deste causou que caese nas mans de Pedro Madruga, quen substitu\u00edu o seu abade, Pedro Tenorio, por un monxe de L\u00e9rez. Este nomeamento, \u00f3 non ser acatado pola comunidade, trouxo como consecuencia o abandono do convento. Posteriormente utilizouse como reduto defensivo polos guerrilleiros durante a Guerra da Independencia, e acabou destru\u00eddo \u00f3 ser incendiado polos franceses.\nIdade Contempor\u00e1nea.\nS\u00e9culo XIX.\nNa loita contra os franceses pode dicirse que Cotobade abriu a guerra, \u00f3 ataca-los seus habitantes \u00e1s guarnici\u00f3ns francesas de Borela, San Xurxo de Sacos e Tenorio, o 19 de febreiro de 1809, obrigando a estas a renderse. As\u00ed mesmo o d\u00eda 20 fan baterse en retirada \u00e1s tropas francesas de Pontevedra que acud\u00edan a se desquitaren da acci\u00f3n do d\u00eda anterior. Posteriormente, o 28 do mesmo mes e ano, atacan a guarnici\u00f3n francesa de Pontevedra e o 7 de xu\u00f1o toman parte na Batalla de Ponte Sampaio contribu\u00edndo \u00e1 derrota das forzas do Xeneral Ney.\nNestes feitos destaca a utilizaci\u00f3n polos veci\u00f1os de Cotobade do \"can\u00f3n de pau\", que consist\u00eda nun tronco furado e suxeito con argolas de ferro, e que resist\u00eda ata doce canonazos.\nDestes feitos, que fan que se co\u00f1eza Cotobade coma terra do \"can\u00f3n de pau\", hai varias recensi\u00f3ns hist\u00f3ricas que est\u00e1n profusamente recollidas nun libro, editado polo concello, do que \u00e9 autor Salustiano Portela Pazos.\nSegundo a tradici\u00f3n, Cotobade era berce de afamados canteiros. Traballaban por toda Espa\u00f1a, e co\u00f1ec\u00edanse coa denominaci\u00f3n popular de \"barrocos\"; semella que esta denominaci\u00f3n ten relaci\u00f3n co estilo arquitect\u00f3nico do mesmo nome. Entre estes cabe destacar o mestre Cervi\u00f1o, natural de Augasantas e autor dos cruceiros do H\u00edo, Covelo, Ponteareas e outros, e do que di Castelao que \"foi xenial, revolucionario, capaz de transforma-los pequenos cruceiros en grandes calvarios \u00f3 estilo dos que se levantan na Breta\u00f1a\".\nNo monte do Seixo, preto do nacemento do r\u00edo Almofrei, at\u00f3pase unha antiga neveira, onde se aprisionaba a neve que, transportada en cabaler\u00edas, vend\u00edase no porto de Mar\u00edn.\nS\u00e9culo XX.\nDesde os anos 20 do s\u00e9culo XX, o concello viviu unha profunda regresi\u00f3n demogr\u00e1fica produto da emigraci\u00f3n (na s\u00faa maior parte ao Brasil, M\u00e9xico e a Arxentina) que non foi corrixida ata o ano 2005. Nesa data, por primeira vez en case un s\u00e9culo, o crecemento vexetativo da poboaci\u00f3n foi positivo (isto \u00e9, por primeira vez houbo un crecemento do n\u00famero de habitantes).\nA ra\u00edz do Golpe de Estado do 18 de xullo de 1936 que provocou a guerra civil espa\u00f1ola, sufriron represi\u00f3n 27 persoas naturais ou veci\u00f1os de Cotobade:\nS\u00e9culo XXI.\nA principios de 2016 iniciouse un proceso de fusi\u00f3n dos concellos de Cerdedo e Cotobade. O 7 de xullo do mesmo ano os dous concellos desestimaron as alegaci\u00f3ns sobre a fusi\u00f3n completando os tr\u00e1mites municipais. A pesar dos rexeitamentos, a fusi\u00f3n f\u00edxose oficial o 18 de outubro de 2016.\nGoberno e pol\u00edtica.\nNa historia democr\u00e1tica, Cotobade tivo tan s\u00f3 tres alcaldes. Jose Ram\u00f3n Abal Varela (do Partido Popular), que xa era rexedor baixo o r\u00e9xime franquista, gobernou ata o 2003.\nNas elecci\u00f3ns de 2003 Manoel Loureiro (do PSdeG-PSOE) foi o candidato m\u00e1is votado, chegando a un acordo co BNG para a formaci\u00f3n dun goberno de coalici\u00f3n. Esta situaci\u00f3n repetiuse tralas elecci\u00f3ns de 2007.\nNas elecci\u00f3ns de 2011 a anterior candidata do BNG, Lina Garrido, pasou a ser a n\u00ba 2 da lista do PSdeG. Pola s\u00faa parte, o PPdG presentou como candidato a Jorge Cubela L\u00f3pez, de 22 anos. O PPdG acadou a maior\u00eda absoluta con 6 concellar\u00edas, por 5 do PSdeG.\nFestas populares.\nSon varias as festas que se celebraban en todo o territorio de Cotobade \u00f3 longo do ano, pero hai tres que destacaban sobre o resto:\nLugares de Cotobade.\nPara unha lista completa de todos os lugares do concello de Cotobade vexa: Lugares de Cotobade."}
{"id": "5215", "revid": "6750", "url": "https://gl.wikipedia.org/wiki?curid=5215", "title": "A Lama", "text": "A Lama \u00e9 un concello da provincia de Pontevedra, pertencente \u00e1 comarca de Pontevedra. Segundo o IGE en 2016 ti\u00f1a 2587 habitantes. . O seu xentilicio \u00e9 .\nToponimia.\nO or\u00f3nimo prov\u00e9n do lat\u00edn , e indica un lugar con lama ou lodo.\nXeograf\u00eda.\nO concello, de 117,76\u00a0km\u00b2, est\u00e1 situado na serra do Su\u00eddo, no leste da provincia de Pontevedra, a uns 25\u00a0km da capital provincial. Limita ao norte con Beariz (provincia de Ourense), Forcarei e Cerdedo-Cotobade, ao sur con Fornelos de Montes, ao leste con Avi\u00f3n e con Beariz (ambos os dous na provincia de Ourense) e ao oeste con Ponte Caldelas e con Cerdedo-Cotobade.\nNa s\u00faa extensi\u00f3n t\u00f3panse os seguintes montes de m\u00e1is de 1000 metros:\nOutras elevaci\u00f3ns importantes son Santa Mari\u00f1a (993 metros) ou o Cando (968 metros).\nComunicaci\u00f3ns.\nA principal v\u00eda de comunicaci\u00f3n \u00e9 a PO-255 (que comunica con Ponte Caldelas e que permite chegar a Pontevedra e a PO-235 que une o concello con Carballedo, capital do municipio de Cerdedo-Cotobade.\nDemograf\u00eda.\nSegundo o INE no 2015 viv\u00edan 2670 persoas no municipio, o que sup\u00f3n unha ca\u00edda de case o 10% respecto ao 2010, cando ti\u00f1a 2966 habitantes.\nA pir\u00e1mide poboacional \u00e9 a propia dun concello rural galego, que reflicte unha poboaci\u00f3n avellentada e minguante. En 1995 viv\u00edan na Lama 3.517 persoas. Durante a d\u00e9cada dos 2000, as campa\u00f1as municipais para atraer residentes conseguiron manter o censo estable por volta dos 3.000 veci\u00f1os. Desde 2011 a poboaci\u00f3n acusa un forte descenso.\nEvoluci\u00f3n da poboaci\u00f3n do concello dende o ano 2000:\nA poboaci\u00f3n do municipio est\u00e1 bastante diseminada nas 10 parroquias do concello. Mais a parroquia capital \u00e9 con diferenza a m\u00e1is poboada.\nPorcentaxe de poboaci\u00f3n que vive en cada parroquia (INE 2010):\nHistoria.\nCons\u00e9rvanse restos arqueol\u00f3xicos das culturas megal\u00edticas, como as m\u00e1moas de Portela da Cruz, O Seixo, O Su\u00eddo, e Antas. Da idade de bronce atopouse na Lama unha espada de tipo arg\u00e1rico de hai 3500 anos, e en Verducido e no castro de Gaxate varias hachas de bronce. Desta idade son os gravados rupestres en Chan do Campo, Outeiro Seixi\u00f1o, Val do Gato, e Laxa das Puzas (Verducido). Hai tres castros identificados: o monte do Castro en Gaxate, o monte do Castro na Lama, e o castro de Xende.\nNa \u00e9poca medieval a zona norte foi colonizada polos monxes do mosteiro da Armenteira a partir do s\u00e9culo XV, e o resto pertenc\u00eda aos se\u00f1ores de Soutomaior, que contaban cunha fortaleza en Fornelos.\nNos s\u00e9culos XVII e XVIII aumentou a poboaci\u00f3n e a gander\u00eda pola introduci\u00f3n do millo, e a pataca procedentes de Am\u00e9rica. Coas mudanzas que implicaron na agricultura, comezou a desaparecer a emigraci\u00f3n a Castela dos temporeiros para a sega do trigo en ver\u00e1n, e aumenta a construci\u00f3n de cami\u00f1os, igrexas, pazos e pontes. Desta \u00e9poca son as pontes de Verducido sobre o r\u00edo Parada, a do antigo cami\u00f1o de Ribadavia a Pontevedra e o de Li\u00f1ares.\nA emigraci\u00f3n a Am\u00e9rica dos s\u00e9culos XIX e XX fixo posible a compra das terras aos nobres e a construci\u00f3n de edificaci\u00f3ns educativas e centros de beneficencia.\nEn 1998 inaugurouse o centro penitenciario da Lama.\nTurismo.\nA Lama conta coa ruta homologada de sendeirismo PR-G 135 \"Roteiro da Escuadra\".\n\u00c9 unha ruta sendeirista lineal de 7\u00a0km, entre o Peso (A Escuadra) e a \u00e1rea recreativa de Santa Mari\u00f1a, na Serra do Cando.\nNa Serra do Su\u00eddo at\u00f3panse os singulares chozos.\nLugares da Lama.\nPara unha lista completa de todos os lugares do concello da Lama vexa: Lugares da Lama."}
{"id": "5216", "revid": "98629", "url": "https://gl.wikipedia.org/wiki?curid=5216", "title": "Ponte Caldelas", "text": "Ponte Caldelas (do lat\u00edn \"Pontem (de) Calidellas\", '(a ponte por onde pasa o cami\u00f1o a \"Calidellas\", \u00e1 s\u00faa vez diminutivo de \"aquas calidas\" 'augas c\u00e1lidas, termais', ou sexa 'augas quenti\u00f1as'. 'A ponte que pola que vai o cami\u00f1o a \"Calidellas\" ') \u00e9 un concello da provincia de Pontevedra, pertencente \u00e1 comarca de Pontevedra. En 2021 ti\u00f1a 5.548 habitantes, segundo datos do IGE. O seu xentilicio \u00e9 .\nXeograf\u00eda.\nO municipio sit\u00faase nunha zona xeogr\u00e1fica de transici\u00f3n entre as monta\u00f1as do interior pontevedr\u00e9s e as ribeiras das r\u00edas Baixas. Est\u00e1 encadrado nunha comarca natural que se estende polos contrafortes occidentais da serra do Su\u00eddo. \u00c9 terra de mananciais e r\u00edos coma o Oitav\u00e9n ou o Verdugo, de abruptas serras como A Fracha ou a Castrelada e encaixados vales. Limita ao norte con Cerdedo-Cotobade, ao sur con Fornelos de Montes e Soutomaior, ao leste coa Lama e ao oeste con Pontevedra.\nPonte Caldelas presenta unha morfolox\u00eda de fortes contrastes topogr\u00e1ficos. Estes son produto dunha intensa erosi\u00f3n diferencial favorecida pola rede de fracturas tect\u00f3nicas \u00e1s que foi sometido polos episodios xeol\u00f3xicos.\nAs superficies de aplanamento orixinarias perc\u00edbense nos cumios suaves dos seus montes, entre os que destacan a serra da Castrelada (663 m), O Couto da Brea (536 m), A Penarada (544 m), monte do Ant\u00f3n (453 m) e monte do Taboadelo (432 m). Encaixados entre as serras, os r\u00edos discorren por vales abruptos e profundos, con pronunciadas pendentes.\nA s\u00faa densa rede fluvial organ\u00edzase en torno aos cursos do Verdugo e do Oitav\u00e9n, alimentados por afluentes curtos de abundante caudal debido \u00e1s elevadas precipitaci\u00f3ns que se rexistran no paso das frontes atl\u00e1nticas. Entre estes destaca o Calvelle que se une ao Verdugo antes do seu paso pola capital municipal. Ao atravesar algunhas fallas orixina a aparici\u00f3n de mananciais de augas minerais, co\u00f1ecidas polas s\u00faas propiedades.\nNo r\u00edo Oitav\u00e9n constru\u00eduse a presa de Eir\u00e1s, que abastece de auga a \u00e1rea urbana de Vigo, antes de que, xa no municipio de Soutomaior, se una co r\u00edo Verdugo, que poucos quil\u00f3metros m\u00e1is adiante desembocar\u00e1 na r\u00eda de Vigo.\nClima.\nO clima de Ponte Caldelas \u00e9 un clima de transici\u00f3n que pos\u00fae alg\u00fan trazo do clima do interior galego. As temperaturas no inverno son fr\u00edas, cunha media de 7\u00a0\u00b0C, xeadas e neves moi habituais nos cumes e menos ocasionais a\u00ednda que presentes nos vales. No ver\u00e1n o term\u00f3metro mantense morno, cunha media duns 18\u00a0\u00b0C. As precipitaci\u00f3ns ach\u00e9ganse aos 1.950 mm anuais. Entre novembro e marzo hai chuvias intensas, mais a seca estival propia das R\u00edas Baixas queda moi atenuada. A elevada pluviosidade \u00e9 por causa da posici\u00f3n frontal da serra fronte ao avance das borrascas atl\u00e1nticas.\nDemograf\u00eda.\nEst\u00e1 encadrado no Partido Xudicial de Pontevedra, pero foi capital dun partido xudicial propio, disolto na d\u00e9cada de 1960 cos concellos da Lama e de Ponte Sampaio.\nNon foi un concello que perdese demasiada poboaci\u00f3n grazas \u00e1 emigraci\u00f3n das monta\u00f1as cara a capital municipal que foi pouca pero constante. O saldo \u00e9 normalmente negativo, a\u00ednda que se combinan ben a capital municipal (que medra moi intensamente) e as outras parroquias (cunha poboaci\u00f3n oscilante duns anos a outros).\nHistoria.\nIdade Antiga.\nPouco se sabe da orixe da vila, a\u00ednda que non son poucos quen a atrib\u00faen a unha fundaci\u00f3n romana. A\u00ednda algu\u00e9n quere ver nos gregos \u00f3s primeiros poboadores do municipio, malia non constaren probas fidedignas.\nIdade Media.\nEn 1126 o rei Afonso VII deulle o t\u00edtulo de \"Moi Leal\". Conta a tradici\u00f3n tam\u00e9n que a famosa ra\u00ed\u00f1a Lupa, quen perseguiu os disc\u00edpulos do Ap\u00f3stolo Santiago, foi natural desta vila ou residiu nela. No s\u00e9culo XIX recibiu o tratamento de \"Vila\".\nEstas terras foron patrimonio da catedral de Santiago de Compostela, e Xelm\u00edrez deulles privilexios e franqu\u00edas. No pasado, o actual termo de Ponte Caldelas pertenc\u00eda nunha metade \u00e1 antiga provincia de Santiago (arciprestado do Morrazo), e na outra \u00e1 de Tui (arciprestado de Soutomaior).\nIdade Moderna e Contempor\u00e1nea.\nNa Guerra da Independencia espa\u00f1ola o mariscal Soult foi derrotado nas inmediaci\u00f3ns de Ponte Caldelas ao pasar cun ex\u00e9rcito de 20.000 homes. Desde ent\u00f3n agregouse ao escudo do concello, que formaba a ponte sarmentado, unha cruz en honra das v\u00edtimas desta batalla, librada en 1809 na ponte que lle d\u00e1 nome, de finais do s\u00e9culo XVI.\nEn 1822 pasou formar parte da nova provincia de Vigo e en 1833, finalmente, \u00e1 de Pontevedra.\nCultura.\nToponimia.\nProbablemente, o municipio recibiu o seu nome pola antiga ponte sobre o r\u00edo Verdugo, combinado co dos seus mananciais termais sulfuroso-s\u00f3dicos (\"caldas\", do lat\u00edn \"calida, calidae\", \"quente\"). A\u00ednda as\u00ed, unha parte da xente do concello distingue entre Caldelas (n\u00facleo principal) e Ponte Caldelas (municipio).\nPatrimonio.\nPatrimonio arquitect\u00f3nico.\nNo termo municipal ha numerosas testemu\u00f1as do seu pasado. Destacan os castros de Santa Mar\u00eda de Castro Barbudo e o monte Castrelo en Parada, onde tam\u00e9n est\u00e1n os petr\u00f3glifos de Tour\u00f3n. Tam\u00e9n existen petr\u00f3glifos na parroquia de Forz\u00e1ns.\nA igrexa parroquial de Santa Eulalia de Ponte Caldelas \u00e9 barroca do s\u00e9culo XVII, modificada posteriormente. Destaca polo seu retablo p\u00e9treo, obra do mestre Manuel Gonz\u00e1lez Perdiz, autor tam\u00e9n da fonte que se atopa na praza do Bispo no centro da vila e do calvario de Barbudo.\nA igrexa de Santa Mar\u00eda de Tour\u00f3n \u00e9 de orixe rom\u00e1nica de finais do s\u00e9culo XII, mais conserva desa \u00e9poca alg\u00fans elementos dispersos. Nunha fachada lateral existe un escudo dos Pazos de Proben.\nDestacan tam\u00e9n as igrexas da Insua, aberta ao val cun \"Viacrucis\" de pedra arredor do adro, e a igrexa de Xust\u00e1ns, cun conxunto de igrexa e cemiterio con outro cruceiro. Desde a Capela do Sagrado Coraz\u00f3n (ou do Casteli\u00f1o), de finais do s\u00e9culo XIX, pode contemplarse unha panor\u00e1mica da vila.\nHai pazos e casas grandes en Tour\u00f3n (Pazo do Pombal), Sande e San Ram\u00f3n. Tam\u00e9n destacan as casas de indianos de Caritel, A Insua e a da Vila.\nPatrimonio natural.\nFlora.\nO bosque caducifolio \u00e9 o de maior presenza no municipio, sobre todo nos vales dos pequenos r\u00edos. Os cumes dos montes adoitan ter matogueiras e algunhas pequenas \u00e1rbores. De todos modos, as \u00e1rbores perennes fix\u00e9ronse sitio con eucaliptais e pi\u00f1eirais. As ribeiras do r\u00edo Verdugo s\u00f3 est\u00e1n densamente poboadas ata o n\u00facleo principal. A partir de ent\u00f3n, debido ao abrupto do terreo, hai matogueiras e plantas herb\u00e1ceas. Outros bosques importantes son os de bidueiros e casti\u00f1eiros.\nFauna.\nA fauna pos\u00fae especies coma o xabaril, o raposo, o coello e pequenas aves rapaces. O lobo ou a perdiz son outras especies de menor presenza pero a\u00ednda relevante.\nNos cumes das monta\u00f1as abundan pequenos animais e r\u00e9ptiles como serpes pequenas ou lagartos.\nComo capital da troita que \u00e9, no r\u00edo Verdugo abondan exemplares deste peixe. Outras especies que hai nestes cursos son os anfibios como a p\u00edntega ou a ra.\nEcosistemas e patrimonio natural.\nOs cumes de serras, coma os da Fracha ou os da Castrelada, destacan polas vistas de ata as tres r\u00edas pontevedresas (r\u00eda de Arousa, r\u00eda de Vigo e r\u00eda de Pontevedra). Outros lugares importantes son os pasos da Fraga ou os cumes dos montes do leste do concello, con neve nos invernos. O miradoiro do Castreli\u00f1o \u00e9 un lugar para divisar case toda a superficie do concello.\nNo n\u00facleo urbano destaca a praia fluvial da Calzada, moi concorrida no ver\u00e1n.\nParques e xard\u00edns urbanos.\nA vila de Ponte Caldelas pos\u00fae un importante parque central formado pola Alameda e a praza de Espa\u00f1a. As principais \u00e1reas verdes da localidade son o Paseo Manuel Cordo Boullosa e o Paseo do R\u00edo, \u00e1s beiras do r\u00edo Verdugo, que rematan na praia fluvial antes citada.\nPol\u00edtica.\nDende 2003 ata 2015 o alcalde do concello foi Perfecto Rodr\u00edguez Mu\u00ed\u00f1os, do PPdeG. Dende 1979 a 2003 o rexedor foi o seu pai, Fidel Rodr\u00edguez Toubes, do mesmo partido.\nDende as elecci\u00f3ns municipais do 2015 o alcalde do concello \u00e9 Andr\u00e9s D\u00edaz Sobral, \u00e1 fronte dun goberno formado polo PSdeG, a AVP e o BNG.\nResultados das \u00faltimas elecci\u00f3ns de cada \u00e1mbito:\nEmprego.\nO sector primario foi dende sempre motor da econom\u00eda local. Por\u00e9n, os sectores secundario e terciario subiron notablemente. A s\u00faa explotaci\u00f3n est\u00e1 limitada aos arredores do casco urbano.\nSector secundario.\nO pol\u00edgono industrial do Campi\u00f1o foi ampliado recentemente co nome de Parque Empresarial da Reigosa. Moitas empresas est\u00e1n instaladas na antiga superficie e outras, en proceso de asentamento na ampliaci\u00f3n. Noutros puntos do concello tam\u00e9n se sit\u00faan algunhas naves. Manuel Cordo Boullosa, fundador da petrol\u00edfera portuguesa Sonap, era fillo de Manuel Cordo Mart\u00ednez e Leocadia Boullosa Mu\u00f1oz, da parroquia de Caritel.\nSector terciario.\nO sector servizos desenvolveuse grazas ao sector do comercio, que medrou con notoriedade no n\u00facleo urbano, e ao turismo. Ponte Caldelas non tivo sa\u00edda ao exterior ata hai pouco. Os aloxamentos bas\u00e9anse en casas rurais, moi numerosas en parroquias como Anceu. Bastantes restaurantes foron creados recentemente, tanto por influencias do Campi\u00f1o (na zona da Reigosa), como en Caldelas, polo turismo.\nServizos.\nEducaci\u00f3n.\nO concello conta con tres instituci\u00f3ns, todas elas de car\u00e1cter p\u00fablico e dependentes da Xunta de Galicia:\nSanidade.\nO concello conta cun centro de sa\u00fade p\u00fablico, na r\u00faa Lepanto da \u00e1rea urbana de Pontecaldelas.\nComunicaci\u00f3ns.\nA vila de Ponte Caldelas est\u00e1 a 16 km da capital provincial, desde a que se accede a trav\u00e9s da estrada PO-532 (Pontevedra-A Ca\u00f1iza).\nDesde A Coru\u00f1a, Compostela e Vigo ch\u00e9gase a Pontevedra pola AP-9 ou pola N-550.\nO aeroporto de Peinador \u00e9 o m\u00e1is pr\u00f3ximo, a uns 35 km.\nAdemais, percorren o concello varias rutas de autob\u00fas regular. As principais son a que une A Lama con Pontevedra, pasando pola vila, e a que a une con Vigo polos concellos de Soutomaior e Redondela.\nFestas.\nAs festas patronais cel\u00e9branse no \u00faltimo domingo de agosto. Tam\u00e9n destacan a de San Vicente en xaneiro, coa chamada Romar\u00eda do Cocido, e a da Virxe das Dores en setembro, en Anceu, cunha tradicional danza \u00e1 que se lle atrib\u00fae unha orixe celta.\nOutra celebraci\u00f3n gastron\u00f3mica destacada \u00e9 a Festa da Troita de Ponte Caldelas, creada en 1967. Ten lugar a \u00faltima fin de semana de maio e incl\u00fae un Concurso Internacional de Pesca Deportiva previo \u00e1 degustaci\u00f3n do prato. \nOutras festas da parroquia son a romar\u00eda de San Vicente en Parada, a romar\u00eda da Virxe da Sa\u00fade en Rebordelo, a festa do Mu\u00ed\u00f1o, en Taboadelo, a festa dos Remedios en Vilarch\u00e1n, a romar\u00eda de Cristo Rei en Xust\u00e1ns e a festa de San Miguel en Contixe.\nLugares de Ponte Caldelas.\nPara unha lista completa de todos os lugares do concello de Ponte Caldelas vexa: Lugares de Ponte Caldelas."}
{"id": "5217", "revid": "98629", "url": "https://gl.wikipedia.org/wiki?curid=5217", "title": "Vilaboa", "text": "Vilaboa (do lat\u00edn \"villam bonam\", 'vila boa') \u00e9 un concello da provincia de Pontevedra, pertencente \u00e1 comarca de Pontevedra. Segundo o IGE en 2016 ti\u00f1a 6043 habitantes (2943 homes e 3100 mulleres). O seu xentilicio \u00e9 .\nXeograf\u00eda.\nO concello, de 37,54\u00a0km\u00b2, at\u00f3pase no interior da r\u00eda de Vigo, na enseada de San Sim\u00f3n. Abrangue 5 parroquias, e ten 61 lugares. Limita ao noroeste con Mar\u00edn, ao norte e o leste con Pontevedra, ao sur coa r\u00eda de Vigo e ao suroeste con Moa\u00f1a. No concello est\u00e1 a lagoa de Casti\u00f1eiras, e en Figueirido nace o r\u00edo dos Gafos. Outros cursos menores son o r\u00edo Maior e o rego de Tuimil.\nDemograf\u00eda.\nOs seus 6043 habitantes est\u00e1n repartidos nas s\u00faas cinco parroquias, cunha forte dispersi\u00f3n da poboaci\u00f3n. Ademais, o concello conta cunha das colonias musulm\u00e1s m\u00e1is grandes de Galicia, que rolda as 200 persoas. A capital do concello \u00e9 O Toural, na parroquia de Vilaboa.\nComunicaci\u00f3ns.\nO concello est\u00e1 atravesado de norte a sur pola N-550 e de leste a oeste pola N-554. Amais, cr\u00fazao a AP-9, partindo do concello a ponte de Rande. Tam\u00e9n pasa por Vilaboa o eixe atl\u00e1ntico de alta velocidade; antigamente funcionaba a estaci\u00f3n de Figueirido. A capital municipal (O Toural), dista uns 10\u00a0km da Praza da Ferrer\u00eda, centro da cidade de Pontevedra, e uns 19\u00a0km da Porta do Sol, centro da cidade de Vigo. Outras localidades pr\u00f3ximas son Arcade (Soutomaior), a 6\u00a0km, Redondela, (14\u00a0km), ou Moa\u00f1a (16\u00a0km).\nHistoria e patrimonio.\nOs restos m\u00e1is antigos de asentamentos humanos datan da \u00e9poca dos meg\u00e1litos. A m\u00e1moa do Rei est\u00e1 situada no cami\u00f1o que rodea o lago de Casti\u00f1eiras. Conta con c\u00e1mara poligonal e corredor de acceso, con tres tramos diferenciados. Ten uns 5000 anos, e foi restaurado no 2003. Preto del hai 8 m\u00e1moas do neol\u00edtico. As m\u00e1moas da Chan da Cruz foron escavadas en 1972, 1983 e 1984.\nDo per\u00edodo castrexo cons\u00e9rvanse os restos dun castro no lugar de Acu\u00f1a, co\u00f1ecido como castro de Monte da Croa. Conta con murallas, e nel foron atopados utensilios de uso caseiro. Hai outro castro, sen escavar, no monte de Coto Loureiro, entre as parroquias de Figueirido e A Canicouva (Pontevedra).\nDa \u00e9poca da romanizaci\u00f3n \u00e9 a V\u00eda XIX do itinerario de Antonino, da que se atoparon no concello catro miliarios, conservados no Museo de Pontevedra. Desde o medievo, por esa v\u00eda discorre a v\u00eda portuguesa do cami\u00f1o de Santiago. O top\u00f3nimo de Vilaboa ten orixe latina, de \"Villam Bonam\", \"Casa de campo boa\".\nDa Idade Media cons\u00e9rvanse os alicerces do castelo de Santo Adri\u00e1n de Cobres, ademais de vestixios rom\u00e1nicos na igrexa de San Marti\u00f1o de Vilaboa. O castelo de Uveiras foi constru\u00eddo cara aos s\u00e9culos XIV e XV e foi destru\u00eddo pola armada anglo-holandesa en 1702 na batalla de Rande. At\u00f3pase a uns 100 m de altitude, e na actualidade cons\u00e9rvanse os alicerces e parte dos muros, cunha altura m\u00e1xima de 5 m e unha anchura de 1,5 m. A forma ad\u00e1ptase \u00e1 topograf\u00eda do terreo, con esquinas en \u00e1ngulo e un pequeno basti\u00f3n no lado nord\u00e9s. O terreo cae en pendente pronunciada cara ao sueste, e en pendente suave cara o nord\u00e9s. Na zona localiz\u00e1ronse restos de \u00e1nforas e cer\u00e1mica romana.\nEntre as parroquias de Vilaboa e Santa Cristina de Cobres est\u00e1 o petr\u00f3glifo de Chan dos Areeiros, con inscrici\u00f3ns medievais.\nAs salinas do Ull\u00f3 foron explotadas desde 1694 polo Colexio dos Xesu\u00edtas de Pontevedra, sendo privatizadas trala desamortizaci\u00f3n de Mendiz\u00e1bal. No mesmo lugar constru\u00eduse a finais do s\u00e9culo XIX un mu\u00ed\u00f1o de mareas, do que apenas quedan restos.\nDurante o antigo r\u00e9xime as terras do concello pertenc\u00edan \u00e1 xurisdici\u00f3n de Pontevedra, se\u00f1or\u00edo do arcebispado de Compostela. En 1821 constitu\u00edronse como concellos Cobres e Vilaboa, que se fusionaron en 1835. En 1925 a parroquia de Domaio (do concello de Moa\u00f1a) pediu unirse a Vilaboa, mais a proposta non foi adiante ao non xustificarse administrativamente. En 1960 o concello de Pontevedra solicitou a anexi\u00f3n do de Vilaboa, mais o pleno municipal non o aceptou.\nRecentemente, viv\u00edronse dous conflitos sociais de certa importancia no concello. Houbo unha forte mobilizaci\u00f3n veci\u00f1al ante a construci\u00f3n do tramo da AP-9 entre a ponte de Rande e Pontevedra. Entre 1997 e 1999 houbo fortes protestas ante o proxecto de construci\u00f3n dunha empacadora de residuos da empresa Sogama en B\u00e9rtola e Figueirido.\nLugares de Vilaboa.\nPara unha lista completa de todos os lugares do concello vexa: Lugares de Vilaboa."}
{"id": "5218", "revid": "85894", "url": "https://gl.wikipedia.org/wiki?curid=5218", "title": "Poio", "text": "Poio (do lat\u00edn \"podium\", altura, mont\u00edculo, fai referencia a un lugar elevado con boas vistas) \u00e9 un concello da comarca de Pontevedra, na provincia do mesmo nome. Segundo datos do IGE no ano 2015 ti\u00f1a unha poboaci\u00f3n total\u00a0de 16.842 habitantes (homes:\u00a08.326, mulleres:\u00a08.516). O seu xentilicio \u00e9 .\nSit\u00faase na banda norte da r\u00eda de Pontevedra, pertencente \u00e1s denominadas R\u00edas Baixas. Ten unha superficie de 34,17\u00a0km\u00b2. Limita \u00f3 leste co concello de Pontevedra (l\u00edmite natural marcado polo r\u00edo L\u00e9rez), polo oeste cos concellos de Mea\u00f1o, Meis e Sanxenxo, polo norte co concello de Meis e polo sur coa r\u00eda de Pontevedra. Destaca a presenza do monte Castrove que marca o l\u00edmite natural co concello de Meis, o punto m\u00e1is elevado do municipio con 613 metros de altitude. Na aba deste monte est\u00e1 o bosque de sequoias de Poio. Na r\u00eda de Pontevedra at\u00f3pase a illa de Tambo, tam\u00e9n pertencente \u00f3 concello de Poio.\nComunicaci\u00f3ns.\nPolo concello de Poio pasa unha das estradas m\u00e1is importantes da zona, a que comunica Pontevedra e A Lanzada, a PO-308. Tam\u00e9n pasa o CG-4.8, parte da circunvalaci\u00f3n de Pontevedra. Polo concello de Poio pasa nun pequeno tramo a PO-531.\nAs praias.\nO concello de Poio conta coas seguintes praias, todas elas enmarcadas na banda norte da r\u00eda de Pontevedra: Lourido, Polvor\u00edn, Cabeceira, Campelo, Pinela, Canteira, Chancelas, Chancelas Pequena, Ouriceira, Area da Barca, Covelo, Caeiro, Ladr\u00f3ns, La\u00f1o, Fonte Maior, Sinas, Rax\u00f3, Xiorto.\nDende o ano 2007 ata a actualidade, as praias de Cabeceira e Xiorto lograron a Bandeira Azul outorgada pola Asociaci\u00f3n de Educaci\u00f3n Ambiental e do Consumidor (ADEAC) da Uni\u00f3n Europea.\nCaracter\u00edsticas socio-econ\u00f3micas.\nA situaci\u00f3n xeogr\u00e1fica do concello, limitando coa cidade de Pontevedra, fai que estea moi ligado tanto econ\u00f3mica como socialmente \u00e1 capital da provincia.\nNas \u00faltimas d\u00e9cadas o concello experimentou un notable e progresivo aumento de poboaci\u00f3n, debido en gran medida \u00e1 construci\u00f3n de zonas residenciais, dada a s\u00faa proximidade \u00e1 cidade.\nO turismo estase a converter nun importante piar econ\u00f3mico do concello, o que fixo posible a constituci\u00f3n dunha completa rede hoteleira. Outros sectores econ\u00f3micos importantes son o mar\u00edtimo-marisqueiro, conserveiro, madeireiro e t\u00e9xtil.\nDende 2009, e logo de varias actuaci\u00f3ns administrativas, en 2013 o concello comezou a tramitar a construci\u00f3n dun pol\u00edgono industrial en Fragamoreira, que ocupar\u00eda unha extensi\u00f3n de 391.000 metros cadrados. Pasado un ano e ante a falta de demanda de solo empresarial, a empresa p\u00fablica Xestur comunicou \u00f3 alcalde que anulaba o proxecto .\nPol\u00edtica.\nTralas elecci\u00f3ns municipais de 2007 a situaci\u00f3n pol\u00edtica do concello quedou as\u00ed:\nO BNG e o PSdG acordaron gobernar en bipartito elixindo como alcalde a Luciano Sobral Fern\u00e1ndez, do BNG.\nResultado das elecci\u00f3ns municipais do 22 de maio de 2011:\nDe novo o BNG e o PSdG renovan a s\u00faa coalici\u00f3n de goberno con Luciano Sobral \u00e1 fronte da corporaci\u00f3n municipal.\n2015: Elecci\u00f3ns municipais en Poio\n2022: Dende as elecci\u00f3ns de 2019 formouse un goberno tripartito, formado polo BNG, o PSG e Avante Poio, volvendo a ocupar Luciano Sobral Fern\u00e1ndez o cargo de alcalde, posto que leva desenvolvendo dende 1995 de xeito ininterrompido (m\u00e1is de 25 anos).\nEido cultural.\nPatrimonio hist\u00f3rico e art\u00edstico.\nMosteiro mercedario de Poio: destaca o Mosteiro de San Xo\u00e1n de Poio que, segundo o documento m\u00e1is antigo que se conserva, do ano 942, foi fundado no s\u00e9culo VII por San Froitoso. Foi reconstru\u00eddo durante o reinado do rei Bermudo III e acadou o seu momento de maior esplendor a partir do s\u00e9culo XVI, con importantes modificaci\u00f3ns no XVIII, en estilo barroco. Na horta do mosteiro \u00e9rguese un h\u00f3rreo de 17 li\u00f1as de tres p\u00e9s e case 30 metros, o que o converte no h\u00f3rreo de maior capacidade de Galicia\nConxunto hist\u00f3rico-art\u00edstico de Combarro: un dos lugares m\u00e1is visitados \u00e9 o conxunto hist\u00f3rico-art\u00edstico de Combarro cos seus h\u00f3rreos a car\u00f3n do mar. A orixe de Combarro poder\u00eda estar ligada a un castro, contando con alg\u00fans restos arqueol\u00f3xicos. En 1980 descubr\u00edronse na Ermida da Renda restos pertencentes a un poboado galaico-romano do s\u00e9culo I a.C. co\u00f1ecido como \"A Sivid\u00e1\" (a cidade). Xa no s\u00e9culo XVII figura Combarro nalgunhas cartograf\u00edas mar\u00edtimas europeas. En 1972 a vila foi declarada Conxunto de interese hist\u00f3rico-art\u00edstico polos seus h\u00f3rreos e casas tradicionais mari\u00f1eiras.\nPetr\u00f3glifos: Poio conta cunha abondosa concentraci\u00f3n de petr\u00f3glifos gravados sobre rochas gran\u00edticas \u00f3 aire libre, pertencentes \u00e1 Idade de Bronce (1800-600 a.C.). Con tama\u00f1os de ata 5 metros de longo, poden ser vistos na Caeira a Pedra Grande de Montecelo e a Laxe das Lebres ou en Samieira o Outeiro da Burata e o Monte Cruxeiro ou Curuxeiro. O petr\u00f3glifo da Laxe das Picadas, atopado en Poio, est\u00e1 exposto no Museo de Pontevedra. As representaci\u00f3ns son xeom\u00e9tricas ou ben naturalistas (cervos, figuras antropom\u00f3rficas etc.). Constru\u00eduse un centro de interpretaci\u00f3n arqueol\u00f3xica anexa \u00f3 Casal de Ferreir\u00f3s (San Salvador de Poio), onde se explican e mostran reconstruci\u00f3ns dos petr\u00f3glifos da \u00e1rea arqueol\u00f3xica da Caeira.\nRuta dos mu\u00ed\u00f1os: o concello de Poio conta cunha ruta de sendeirismo que percorre as beiras do r\u00edo Freir\u00eda, co\u00f1ecida tam\u00e9n como Ruta dos Mu\u00ed\u00f1os, na parroquia de Samieira, duns 10 km de lonxitude. Esta ruta est\u00e1 formada por un total de 23 mu\u00ed\u00f1os en proceso de restauraci\u00f3n. Os 23 mu\u00ed\u00f1os que constit\u00faen esta ruta son: Mu\u00ed\u00f1o do Cubo de Abaixo, Cancela, Portas, Cego, Lori\u00f1a, Barreiro, Balboa, Espiga, Esper\u00f3n, Mui\u00f1eiro, Su\u00e1rez, Cabezudo, Tesel\u00e1n, Correa, Catalina, Novo, Ponte, Xirome, Campelo, Canabales, Carballos, Santiagui\u00f1o e Mu\u00ed\u00f1o de Arriba.\nSuposta casa natal de Col\u00f3n: existe a crenza de que Cristovo Col\u00f3n naceu na localidade de Portosanto, onde estar\u00eda a casa natal e unha cruz de pedra, na que na s\u00faa base se l\u00eda o nome \"Juan Col\u00f3n\". A \"casa de Col\u00f3n\" foi restaurada para converterse nunha Casa - Museo da Emigraci\u00f3n.\nParque da Memoria: situado na Reiboa (A Seca), consiste nun proxecto impulsado polo Premio Nobel da Paz e fillo adoptivo do municipio, Adolfo P\u00e9rez Esquivel, e polo alcalde de Poio, Luciano Sobral Fern\u00e1ndez. Tr\u00e1tase dun gran auditorio aberto \u00e1 r\u00eda, co que se homenaxea \u00e1s persoas que sufriron o exilio e a emigraci\u00f3n nos cinco continentes e se reivindica a paz mundial. O monumento \u00e9 un complexo consistente de catro mon\u00f3litos en pedra do pa\u00eds (dous deles dobres), que representan unha met\u00e1fora sobre a vida dos exiliados e o efecto de luces e sombras que proxectan as moles de entre tres e catro metros de altura. Ademais, conta con oito bloques, a modo de bancos, que te\u00f1en gravados textos redactados para a ocasi\u00f3n por varios premios Nobel da Paz: Jos\u00e9 Saramago, Rigoberta Mench\u00fa, Nelson Mandela, Gorvachov, Dalai Lama, Aung San Suu Kyi, Desmond Tutu. No centro, unha gran rosa dos ventos no chan cunha \"semente\" simbolizando \u00f3 universo. A \"semente\", creada polo propio P\u00e9rez Esquivel, foi trasladada dende Arxentina e conta cun l\u00e1ser no interior, simbolizando os distintos meridianos e o son en morse, transmitindo a palabra PAZ.\nFestas e celebraci\u00f3ns.\nFesta dos maios: cada 1 de maio cel\u00e9brase a tradicional Festa dos Maios, cun certame con premios en varias categor\u00edas e agasallo de d\u00faas roscas a cada grupo participante. Os maios fanse de forma c\u00f3nica, con armaz\u00f3n de varas e canas atadas con vimbios. Esta cuberta c\u00f3brese de fi\u00fancho e xestas na base. Sobre esta capa dec\u00f3rase empregando distintas flores, laranxas, pampullos, margaridas, xarros e camelias. Sobre a estrutura col\u00f3case unha coroa de flores. \u00d3 redor do maio, nenos e nenas cantan coplas ir\u00f3nicas alternando as coplas co golpear duns paus ritmicamente. O maio acostuma ir acompa\u00f1ado dun barco realizado cos mesmos elementos.\nEntroido: ademais das habituais pasarr\u00faas cel\u00e9brase unha festa en honra do \"Galo Fodorico\" (Ar\u00eds) e o \"Galo Bruxo (Samieira)\".\nFestival de Poes\u00eda Po\u00ef\u00e9tica: o segundo s\u00e1bado do mes de abril cel\u00e9brase o Festival de poes\u00eda contempor\u00e1nea galega, con recitais de destacadas poetas galegas. Pasaron por el autoras como Ana Roman\u00ed, Lupe G\u00f3mez, Rosa Enr\u00edquez, Pilar Beiro, Andrea N\u00fa\u00f1ez ou Luc\u00eda Aldao. Acomp\u00e1\u00f1ase doutras manifestaci\u00f3ns art\u00edsticas, como performances e m\u00fasica.\nD\u00eda das Letras Galegas: 17 de maio, en Rax\u00f3. Carreira Popular e sesi\u00f3ns de contacontos e monicreques pola ma\u00f1\u00e1 no peirao. Pola tarde, acto da entrega do premio literario Xaime Isla Couto e conferencia sobre o homenaxeado no d\u00eda das letras galegas a cargo dun persoeiro do eido da literatura.\nEncontro de Gaiteiros Manuel Villanueva: primeira fin de semana de xu\u00f1o. Relatorios a cargo de prestixiosos especialistas para o estudo da gaita galega no contexto do gaitas de fol do noroeste peninsular no que se analizan as distintas variantes morfol\u00f3xicas do instrumento por \u00e1reas xeogr\u00e1ficas. Certame de Gaiteiros, a trav\u00e9s do que se potencia e se difunde o repertorio da tradici\u00f3n gait\u00edstica de Poio e tam\u00e9n se recupera a gaita tumbal con ronquillo de dixitaci\u00f3n pechada que tivo presenza no municipio e mais en Pontevedra at\u00e9 a s\u00faa desaparici\u00f3n a mediados do s\u00e9culo XX.\nVirxe do Carme: 16 de xullo (Campelo e Combarro)\nCorpus Cristi: elaboraci\u00f3n de alfombras de flores.\nSan Xo\u00e1n: 24 de xu\u00f1o, festa local do concello. Son tradicionais tam\u00e9n no concello as fogueiras de San Xo\u00e1n o 23 de xu\u00f1o.\nD\u00eda da Patria: o 24 de xullo conmem\u00f3rase o d\u00eda da Patria Galega. Cada ano, un persoeiro galego ofrece unha conferencia sobre a historia do nacionalismo galego no sal\u00f3n de plenos da casa consistorial. \u00d3 remate, agas\u00e1llase \u00f3s asistentes cunha bandeira e un gaiteiro interpreta o himno.\nD\u00eda de Galiza M\u00e1rtir: 17 de agosto, \u00e1s 13 horas, a pe do monumento a Alexandre B\u00f3veda na Caeira. Hai unha homenaxe institucional e ofrenda floral. Asisten \u00f3 acto importantes persoeiros pol\u00edticos e do eido da cultura de toda Galiza, as\u00ed como os descendentes de B\u00f3veda.\nNo ano 1942 en Buenos Aires, a Irmandade Galega impulsada por Castelao declarou o 17 de agosto D\u00eda dos M\u00e1rtires Galegos. F\u00edxose as\u00ed porque ese mesmo d\u00eda de 1936 Alexandre B\u00f3veda fora pasado polas armas neste monte da Caeira. Fora detido, acusado de traiz\u00f3n e condenado a morte por ser un dos creadores do Partido Galeguista, por colaborar na elaboraci\u00f3n do proxecto do Estatuto de Autonom\u00eda de 1936 e por traballar en favor da liberdade, da convivencia democr\u00e1tica e do progreso de Galiza.\nNos \u00faltimos anos, o 17 de agosto \u00e9 festivo local en Poio.\nRapa das bestas: a finais de agosto, no monte da Escusa (monte Castrove), apr\u00e9ixanse os cabalos salvaxes para marcalos e cortarlles as crinas.\nFesta da Ameixa (Campelo): cel\u00e9brase a \u00faltima fin de semana de xullo, con degustaci\u00f3n gastron\u00f3mica, actuaci\u00f3ns e concertos.\nFesta do mar: na terceira semana de agosto. Incl\u00fae o Encontro de embarcaci\u00f3ns tradicionais, a Exposici\u00f3n Mare de artesan\u00eda (en Combarro) e degustaci\u00f3n gastron\u00f3mica de produtos do mar, as\u00ed como diversas actuaci\u00f3ns \u00f3 longo do d\u00eda e concertos pola noite.\nMagostos: \u00f3 longo do mes de San Marti\u00f1o, cel\u00e9branse numerosos magostos nas parroquias.\nFesta de Reis: a tarde do 5 de xaneiro, festa infantil. Durante a festa faise a entrega dos premios da tarxeta de Nadal. A ga\u00f1adora \u00e9 a empregada polo Concello para felicitar as festas \u00e1 veci\u00f1anza e \u00e1s instituci\u00f3ns.\nLugares de Poio.\nPara unha lista completa de todos os lugares do concello de Poio vexa: Lugares de Poio."}
{"id": "5220", "revid": "5863", "url": "https://gl.wikipedia.org/wiki?curid=5220", "title": "\u00c5lesund", "text": "\u00c5lesund \u00e9 unha cidade do condado de M\u00f8re og Romsdal, en Noruega. Segundo o censo, en 2015 ti\u00f1a 46\u00a0316 habitantes.\nXeograf\u00eda.\nEst\u00e1 situada sobre un arquip\u00e9lago, e ocupa tres das illas exteriores occidentais (Hessa , Asp\u00f8y , N\u00f8rv\u00f8y) \u00e1 entrada do fiorde de Stor.\nHistoria.\nCara ao sur da vila at\u00f3panse as ru\u00ednas do castelo de Hrolf Ganger (m\u00e1is co\u00f1ecido como Rollon), fundador no s\u00e9culo IX da dinast\u00eda dos duques de Normand\u00eda. O primeiro asentamento data do s\u00e9culo XVI.\nO 23 de xaneiro 1904 produciuse un gran lume que destru\u00edu 800 casas, constru\u00eddas en madeira. O k\u00e1iser Guillerme II de Alema\u00f1a, que adoitaba pasar per\u00edodos de vacaci\u00f3ns na vila, enviou centos de artes\u00e1ns alem\u00e1ns e cincuenta arquitectos para a reconstruci\u00f3n da cidade; froito disto foi que a cidade foi reconstru\u00edda enteiramente no estilo co\u00f1ecido como Art Nouveau (chamado \"Jugendstill\" en alem\u00e1n).\nEn 1948 conced\u00e9uselle o estatuto de cidade.\nA cidade \u00e9 a capital pesqueira norueguesa e serve de base \u00e1 frota pesqueira de arenque e bacallau do \u00c1rtico. \"Sunnm\u00f8rsposten\" \u00e9 o xornal local.\nV\u00e9xase tam\u00e9n.\nLigaz\u00f3ns externas.\nConcello de \u00c5lesund"}
{"id": "5221", "revid": "85894", "url": "https://gl.wikipedia.org/wiki?curid=5221", "title": "Fornelos de Montes", "text": "Fornelos de Montes \u00e9 un concello da provincia de Pontevedra, pertencente \u00e1 comarca de Vigo. Segundo o IGE, no ano 2021 ti\u00f1a 1594 habitantes. O seu xentilicio \u00e9 \"fornel\u00e1n/fornel\u00e1\" ou \"fornelense\".\nXeograf\u00eda.\nO concello sit\u00faase no centro-leste da provincia de Pontevedra. Est\u00e1 formado por sete parroquias con 24 n\u00facleos de poboaci\u00f3n.\nLimita ao norte coa Lama e Ponte Caldelas, ao oeste con Soutomaior e Pazos de Borb\u00e9n, ao sur con Mondariz e Covelo e ao leste con Covelo e Avi\u00f3n (provincia de Ourense).\nA zona monta\u00f1osa da franxa leste pertence \u00e1 serra do Su\u00eddo. Nela est\u00e1n os cumios de Couto Minuto (1059 m) e Outeiro Vello (1.007 m). Cara ao oeste as altitudes van diminu\u00edndo, pasando a un territorio caracterizado polos vales fluviais.\nOs r\u00edo m\u00e1is importante \u00e9 o r\u00edo Oitav\u00e9n, no que se sit\u00faa o encoro de Eiras, que abastece a Vigo e parte da s\u00faa comarca. O r\u00edo Parada, que nace na serra do Su\u00eddo, afl\u00fae na marxe esquerda do Oitav\u00e9n. O r\u00edo Barrag\u00e1n, tam\u00e9n afluente do Oitav\u00e9n pola marxe esquerda, ten no tramo final, antes do encoro de Eir\u00e1s, un estreito val cun bosque de ribeira ben conservado.\nClimaticamente caracter\u00edzase polas fortes choivas, sendo xunto con Cuntis e Lousame un dos concellos galegos con maiores precipitaci\u00f3ns. Isto causa frecuentes correntes de auga, que co paso do tempo conformaron pequenas fervenzas de curso inestable. As temperaturas adoitan ser suaves nos meses de maior calor (17\u00a0\u00b0C en xullo) e fr\u00edas en inverno (5\u00a0\u00b0C en febreiro).\nHistoria.\nPrehistoria e Idade Antiga.\nO concello de Fornelos conta con restos megal\u00edticos (m\u00e1moa de Borraxeiros), neol\u00edtico (un t\u00famulo), da Idade de Bronce (petr\u00f3glifos de Cerdeiras, tapados na actualidade por un recheo) e castrexos (monte da Cidade en Calvos, castro de Castrove en Laxe e monte Castelo en Calvos).\nHai tam\u00e9n restos da dominaci\u00f3n romana (ponte de Bustelo, reconstru\u00edda na Idade Media). O historiador Jos\u00e9 Montero Ar\u00f3stegui tivo ocasi\u00f3n de ver aqu\u00ed unha torre arruinada:(...) \"cuyos techos, paredes, puertas y ventanas parecen de arquitectura roma y en una de las ventanas l\u00e9ese la siguiente inscripci\u00f3n: \"Casa da len y pairte facida por os reyes godos, era Cesaris\"; y en otra: \"Chistus Rex venit in pace\"\". As ru\u00ednas desta torre situ\u00e1banse en Vil\u00e1n, igual que un sartego aberto nunha pena e unha sepultura antropoide.\nIdade Media.\nO territorio estivo en boa parte ligado \u00e1 casa dos Soutomaior, mesmo no s\u00e9culo XVIII dispu\u00f1an do Se\u00f1or\u00edo Xurisdicional nas fregues\u00edas de Calvos, Fornelos, e parte da de Traspielas (o lugar de Freaza, a\u00ednda que en Traspielas, pertenc\u00eda \u00e1 xurisdici\u00f3n de Sobroso). Dado que daquela a fregues\u00eda de Verducido (A Lama) era moito m\u00e1is grande que hoxe en d\u00eda, inclu\u00edndo as fregues\u00edas das Estacas e A Laxe, o Catastro de Ensenada menciona que o lindeiro oriental de Verducido era Abelenda (Avi\u00f3n) e o meridional Barcia de Mera.\nFornelos de Montes pagaba 240 reais por dereitos de se\u00f1or\u00edo -que nesta parroquia recib\u00edan no nome de \"caballerato\"-. Verducido pagaba 1.200 reais, fac\u00e9ndoo as antigas familias que repoboaron o seu territorio. A luctuosa era pagada en t\u00f3dalas fregues\u00edas, ag\u00e1s a de Calvos.\nIdade contempor\u00e1nea.\nCoa abolici\u00f3n dos se\u00f1or\u00edos e a chegada da reforma pol\u00edtica das Cortes de C\u00e1diz de 1812 constitu\u00eduse unha unidade administrativa que abrangu\u00eda os concellos de Soutomaior e Fornelos, separados en 1869-70. Por\u00e9n, xa nos per\u00edodos de 1812-14 e 1820-23 o concello de Fornelos de Montes estivo separado do de Soutomaior. A unidade consagrouse na reforma efectuada polo Real Decreto de novembro de 1833, debida a Javier de Burgos. Segundo ese decreto, a Xurisdici\u00f3n de Soutomaior abrangu\u00eda as parroquias de Anceu, Calvos, Barbudo, Estacas, Fornelos, Forz\u00e1ns, \"Insua\", \"Laxe\", Pazos, Traspielas, Soutomaior, Xesta e \"Berducido\".\nEn 1835 a poboaci\u00f3n das parroquias de Fornelos era de 670 veci\u00f1os e 2.305 habitantes (Calvos, 158 veci\u00f1os e 441 habitantes; Traspielas, 59 veci\u00f1os e 171 habitantes; Estacas, 65 veci\u00f1os e 300 habitantes; Fornelos, 340 veci\u00f1os e 1.176 habitantes; Laxe, 48 veci\u00f1os e 217 habitantes).\nSegundo o dicionario de Madoz de 1845 hab\u00eda 542 casas, con 636 veci\u00f1os e 2.722 almas (Calvos, 100, 168 e 441 respectivamente; Estacas, 70, 50 e 320; Fornelos, 200, 256 e 1.280; Laxe, 113, 103 e 500; Traspielas, 59, 59 e 171).\nA \u00e9poca de maior demograf\u00eda foi cara a 1910, con 3.047 habitantes, pero co desenvolvemento da industria en Vigo e o aumento da demanda de man de obra, e debido tam\u00e9n \u00e1 perda de importancia da agricultura, a poboaci\u00f3n foi reduc\u00edndose e avellent\u00e1ndose.\nPatrimonio.\nA fortaleza de Alemparte foi asolada polos irmandi\u00f1os na Gran Guerra Irmandi\u00f1a (1467). En 1482 foi cercada polo bispo de Tui e os seus cabaleiros, apoder\u00e1ndose dela posteriormente Pedro Madruga. Os restos que quedaban da fortaleza foron desfeitos definitivamente en 1893.\nO poboado castrexo da Cidadela do monte da Cidade conserva restos das pequenas edificaci\u00f3ns, feitas en granito. A maior\u00eda delas conservan erguida parte da s\u00faa estrutura externa, consistente nunha parede de pedra de granito, podendo adivi\u00f1arse alg\u00fans elementos como as portas de entrada ou detalles do interior das vivendas. As edificaci\u00f3ns at\u00f3panse, en li\u00f1as xerais, agrupadas nun \u00fanico n\u00facleo ag\u00e1s no comezo da Cidadela onde as primeiras casas aparecen diseminadas respecto \u00e1s do resto. Bordeando a Cidadela hai un cami\u00f1o cuberto con pedras de formas irregulares e que unha vez deixadas atr\u00e1s as vivendas nos conduce cara a un acueduto do \u00faltimo terzo do s\u00e9culo XVIII, en perfecto estado de conservaci\u00f3n malia estar cuberto por vexetaci\u00f3n aut\u00f3ctona. A edificaci\u00f3n est\u00e1 realizada en pedra e na s\u00faa parte central presenta un arco de tipo oxival, a trav\u00e9s do que cruza o sendeiro, que ben puido servir antigamente como entrada \u00e1 cidade.\nDebido \u00e1 grande presenza de cursos fluviais, hai numerosos mu\u00ed\u00f1os de auga por todo o territorio, destacando a parroquia de Fornelos de Montes con nove e a de Traspielas con seis. As parroquias de Laxe e Vent\u00edn son as que presentan un menor n\u00famero de mu\u00ed\u00f1os con dous e un respectivamente. As\u00ed mesmo, co fin de salvar o paso dos r\u00edos existentes, destaca tam\u00e9n a presenza de pontes de pedra, destacando as pontes de Laxe, de Verducido, a Ponte Grande, a de Portorr\u00edo ou a do Barbado. Non todas elas est\u00e1n ben conservadas debido ao abandono. Existen m\u00e1is de 30 fontes de auga e 15 lavadoiros repartidos por todo o concello.\nHai d\u00faas casas grandes: a de Marr\u00e1n, en Vil\u00e1n, e a dos Alemparte. A primeira, ben conservada, ten planta con forma de L, destacando a balconada corrida no interior e unha notable cheminea. A casa dos Alemparte, do s\u00e9culo XV, presenta un estado bastante malo de conservaci\u00f3n, destacando no seu conxunto a gran balconada sobre pilastras r\u00fasticas orientada cara a solaina, que \u00e9 o que se atopa mellor conservado de toda a edificaci\u00f3n, as\u00ed como a robusta escaleira e un arco nunha porta con forma semicircular e que cont\u00e9n un escudo de armas.\nAdemais das igrexas parroquiais hai tres capelas, a de San Caetano en Estacas, a de San Amaro en Traspielas e a de Santa Cruz en Fornelos de Montes. Tam\u00e9n conta con diversos cruceiros, destacando o de San Xos\u00e9 de Laxe, e 5 petos de \u00e1nimas: dous en Vent\u00edn e un en Fornelos, Estacas e Laxe.\nOutro tipo de patrimonio etnogr\u00e1fico son as construci\u00f3ns vinculadas ao uso do monte, como os chozos (construci\u00f3n menor de pedra que daba acubillo aos pastores da serra ao longo do ano), parideiras (construci\u00f3ns en pedra en forma de cercado e para gardar o gando), e foxos de lobos (recintos moi elementais e primitivos destinados \u00e1 caza do lobo. Todas elas est\u00e1n na parroquia de Laxe, ao p\u00e9 da serra do Su\u00eddo)."}
{"id": "5222", "revid": "54336", "url": "https://gl.wikipedia.org/wiki?curid=5222", "title": "Gondomar", "text": "Gondomar \u00e9 un concello da provincia de Pontevedra, pertencente \u00e1 comarca hist\u00f3rica do Val Mi\u00f1or (Baiona, Gondomar e Nigr\u00e1n). Dende o ano 1992 est\u00e1 administrativamente ligada \u00e1 Mancomunidade da \u00c1rea Intermunicipal de Vigo , \u00e1 comarca de Vigo e integra a \u00c1rea Metropolitana de Vigo. Segundo o IGE, en 2021 ti\u00f1a 14\u00a0920 habitantes. O seu xentilicio \u00e9 \nou .\nToponimia.\nO top\u00f3nimo Gondomar \u00e9 unha evoluci\u00f3n do antigo Gundemari, xenitivo relacionado co nome persoal de orixe xerm\u00e1nico Gundemarus ou Gundemaro. Sustenta esta tese de xeito indirecto a Carta de demarcaci\u00f3n do couto de Vilaza (1106), que menciona o lugar de Sancto Salvatorem de Gandari situado nas proximidades da actual vila de Gondomar. Pode interpretarse Gandari como un erro do copista ou escrib\u00e1n, no canto de Gondomari ou Gundemari.\nPara Prudencio de Sandoval o top\u00f3nimo d\u00e9bese \u00e1 fundaci\u00f3n dalg\u00fan tipo de poboamento neste concello por parte do rei visigodo Flavio Gundemaro no s\u00e9culo VII. Hip\u00f3tese vixente para varios investigadores mais posta en d\u00fabida por Gonzalo Navaza, quen concorda coa orixe do nome nun xenitivo de Gundemaro ou Gondemarus, mais sinala que non existe documentaci\u00f3n que permita unha asociaci\u00f3n definitiva co monarca suevo. Inda que afirma que ser\u00e1 no s\u00e9culo VII cando o nome Gundemaro ou Gundemarus se rexistre por primeira vez na Pen\u00ednsula Ib\u00e9rica, matiza que entre os s\u00e9culos IX e XI tam\u00e9n tivo lugar un rexurdir ou moda de nomes xerm\u00e1nicos vinculados ao antigo reino visigodo de Toledo. O que si est\u00e1 claro para Navaza \u00e9 que o actual top\u00f3nimo Gondomar ten orixe nun antigo se\u00f1or ou\u00a0propietario chamado Gundemaro que puido ter vivido no s\u00e9culo VII.\nXeograf\u00eda.\nEnc\u00f3ntrase no Val Mi\u00f1or, entre a serra do Gali\u00f1eiro e a ribeira do r\u00edo Mi\u00f1or, preto de Vigo e das praias de Nigr\u00e1n e Baiona. D\u00e1 cara \u00e1 r\u00eda de Baiona, estando bordeado polo pico Castelo e o monte Couxo.\nM\u00e1is da metade da superficie est\u00e1 destinada a uso forestal, destacando o cultivo de pi\u00f1eiros, xunto coa flora aut\u00f3ctona en fragas de carballos e casti\u00f1eiros. O clima \u00e9 de temperaturas suaves, con m\u00e1ximas en xullo e m\u00ednimas en xaneiro, as\u00ed como precipitaci\u00f3ns elevadas.\nEclesiasticamente, as s\u00faas parroquias pertencen ao arciprestado de Mi\u00f1or.\nHistoria.\nOs primeiros restos humanos datan do paleol\u00edtico inferior, coma os m\u00e1is de 200 \u00fatiles de cuarcita tallada atopados en Chan do Cereixo. En Cha\u00edn hai un dolmen, e en Pedra Moura hai petr\u00f3glifos podomorfos e naviculares. Tam\u00e9n hai gravados no monte de Santo Ant\u00f3n. Da cultura castrexa data o castro de Xi\u00e1n. No lugar de Cristo Mar\u00eda atop\u00e1ronse machadas de bronce. No monte Gali\u00f1eiro est\u00e1n os petr\u00f3glifos de Auga da Laxe, varias rochas gravadas nunha chaira aberta cara \u00e1 r\u00eda de Vigo. A Pedra das Procesi\u00f3ns ten na s\u00faa cara, inclinada cara ao sueste, un conxunto de figuras representando modelos concretos de armamento da primeira fase da metalurxia no territorio galaico, hai uns 4500 anos. Aparecen representadas coa punta cara a arriba e a maior escala do seu tama\u00f1o real.\nHai restos da calzada romana \"Per loca maritima\", mencionada no itinerario de Antonino. Na idade Antiga estableceuse o poboado de Gundemaro, que segundo o Padre Sarmiento e outros autores, deulle nome ao concello. En 1149 \u00c1urea Bellida doou unhas terras nas que Afonso VII autorizou a construci\u00f3n do mosteiro de Santa Baia das Donas, convento feminino da orde de San Bieito.\nEn 1616 Diego Sarmiento de Acu\u00f1a comandou a defensa de Baiona e do Val Mi\u00f1or ante os ataques do pirata Drake, polo que Filipe III lle concedeu o t\u00edtulo de conde de Gondomar. En 1623 intercedeu, xunto con outros nobres, na adxudicaci\u00f3n por parte do rei do voto do reino de Galicia nas Cortes de Castela. As\u00ed mesmo, axudou a lograr a concesi\u00f3n da Escuadra de Galicia, que defend\u00eda a costa do ataque de piratas e apoiaba a frota do Cant\u00e1brico.\nNa guerra contra Portugal durante o reinado dos Austrias a vila de Gondomar foi arrasada polos ex\u00e9rcitos vecinos. Durante a guerra da Independencia espa\u00f1ola os habitantes de Gondomar colaboraron na reconquista de Vigo.\nPatrimonio.\nA Ponte de Ma\u00f1ufe\nA ponte de Ma\u00f1ufe \u00e9 a m\u00e1is antiga das existentes na comarca do Val Mi\u00f1or. A obra ten unha probable orixe romana e unha posterior reconstruci\u00f3n datada no ano 1140 segundo inscrici\u00f3n existente nun dos perpia\u00f1os dun chant\u00f3n. Sit\u00faase na actual estrada provincial PO-2035 ao seu paso polo r\u00edo Mi\u00f1or, e segue a ser a principal porta de entrada e sa\u00edda \u00e1 parroquia de Ma\u00f1ufe tanto do tr\u00e1fico peonil como vehicular no s\u00e9culo XXI. Une os lugares da Texosa (norte) e A Ponte (sur), na devandita parroquia situada no concello de Gondomar. Est\u00e1 catalogada como Ben de Interese Cultural dentro do espazo de protecci\u00f3n delimitado no decreto 48/1999 do 18 de febreiro da Xunta de Galicia.\nCruceiro do Acordo\nCo\u00f1ecido como do Acordo ou de Ma\u00f1ufe, este cruceiro salienta polo seu peto de \u00e1nimas policromado e unha alegor\u00eda do pecado orixinal representada por unha serpe que gabea polo fuste. Non hai data acreditada da s\u00faa construci\u00f3n, pero s\u00e1bese que entre os s\u00e9culos XVI e XVIII ao p\u00e9 deste monumento relixioso tiveron lugar as reuni\u00f3ns do Partido do Mi\u00f1or integrante da antiga provincia de Tui, durante o Antigo R\u00e9xime. A peza tivo varias reconstruci\u00f3ns \u00a0a \u00faltima en 2017, quedando da orixinal s\u00f3 a base e parte do peto de \u00e1nimas. Tr\u00e1tase dun ben de interese patrimonial protexido polo decreto 48/1999 do 18 de febreiro da Xunta de Galicia.\nIgrexario de San Vicente de Ma\u00f1ufe\nA igrexa de San Vicente de Ma\u00f1ufe \u00e9 un templo cristi\u00e1n situado no lugar da Moreira. Data do s\u00e9culo XII, pero a maior parte da obra actual \u00e9 barroca, consecuencia dunha gran reforma no s\u00e9culo XVIII. Ten como celebraci\u00f3n principal a do santo patr\u00f3n da parroquia, san Vicente, o d\u00eda 22 de xaneiro. Forma parte da diocese cat\u00f3lica romana de Tui-Vigo.\nA igrexa de Santa Baia de Donas ten a s\u00faa orixe no mosteiro de Santa Baia das Donas. A igrexa de Peitieros \u00e9 de orixe rom\u00e1nica, pero foi reformada nos s\u00e9culos XVIII e XIX, mantendo da construci\u00f3n orixinal os muros e a fachada. Nesta mesma parroquia hai un cruceiro, onde se reun\u00edan os representantes das distintas parroquias da comarca para parlamentar.\nO pazo da Escola (orixinariamente pazo de Mendoza) \u00e9 unha casa grande galega da segunda metade do s\u00e9culo XVIII fundada polo Pilcarpo de Mendoza. Existe outro pazo de Mendoza tam\u00e9n fundado por Policarpo de Mendoza en Baiona.\nPazo de Font\u00e1n\nO pazo e pousa de Font\u00e1n \u00e9 unha casa se\u00f1orial (hoxe en ru\u00ednas) situada no lugar e cami\u00f1o do mesmo nome, na parroquia de San Vicente de Ma\u00f1ufe. Levantada entre os s\u00e9culos XV ou XVI, as s\u00faas terras eran confinantes ao sur co R\u00edo Mi\u00f1or e atravesadas de leste a oeste pola Levada do Bravo.\nPazo do Conde de Gondomar\nO pazo do Conde de Gondomar, tam\u00e9n chamado fortaleza de Gondomar, \u00e9 unha fortificaci\u00f3n de orixe medieval situada ao sur da vila de Gondomar. Est\u00e1 declarado Ben de Interese Cultural, e sit\u00faase nunha fraga de \u00e1rbores centenarias, rodeado por unha leira de 30 ha.\nOutras casas grandes son o pazo de Pampill\u00f3n e o de Villar\u00e9s, na parroquia de Vilaza.\nLugares de Gondomar.\nPara unha lista completa de todos os lugares do concello de Gondomar vexa: Lugares de Gondomar."}
{"id": "5223", "revid": "85894", "url": "https://gl.wikipedia.org/wiki?curid=5223", "title": "Mos", "text": "Mos \u00e9 un concello da provincia de Pontevedra pertencente \u00e1 comarca de Vigo. Antigamente inscrib\u00edase na hist\u00f3rica Comarca da Louri\u00f1a, que pese a non ter valor administrativo segue tendo presenza no imaxinario colectivo e nos medios de comunicaci\u00f3n .\nO seu xentilicio \u00e9 mosense. Segundo o IGE, no ano 2014 contaba con 15.324 habitantes dos cales 7.529 son homes e 7.795 mulleres .\nTen unha superficie de 53,2\u00a0km\u00b2 e unha densidade de poboaci\u00f3n de 288,04 hab/km\u00b2 repartidos en dez parroquias: Cela, Dornelas, Guiz\u00e1n, Louredo, Mos, Pereiras, Petelos, Sangui\u00f1eda, Tameiga e Torroso.\nEste concello estableceuse constitucionalmente no ano 1836, non tendo nestes dous s\u00e9culos apreciables variaci\u00f3ns ag\u00e1s os diferentes cambios de capitalidade .\nXeograf\u00eda.\nSituaci\u00f3n.\nO concello empr\u00e1zase no suroeste de Galicia, preto da fronteira con Portugal, flanqueado polos concellos de Vigo, O Porri\u00f1o e Ponteareas. No seu extremo norte e nordeste limita cos concellos de Ponteareas e Pazos de Borb\u00e9n.\nOrograf\u00eda e hidrograf\u00eda.\nNo tocante \u00e1s elevaci\u00f3ns, as m\u00e1is importantes nas cordilleiras menores do Galleiro, son As Sete Paredes (744 m), o Salgueir\u00f3n (621 m), o Castelo (543m) e Pereiras (514 m).\nOs r\u00edos que regan o municipio son o Louro, que recibe como afluentes o Torroeira, Fraga e Castelo, e, tam\u00e9n, o r\u00edo Perral que se une logo \u00f3 Louro.\nClima.\nA caracter\u00edstica fundamental do clima \u00e9 a existencia de dous microclimas ben diferenciados. Dunha banda, un clima de monta\u00f1a, representado nas inmediaci\u00f3ns de Peinador, e, doutra, un clima de val representado nas inmediaci\u00f3ns do Porri\u00f1o.\nDemograf\u00eda.\nPara entender o crecemento demogr\u00e1fico deste concello hai que situalo xeograficamente na s\u00faa contorna tendo especial atenci\u00f3n a Vigo. Esta cidade triplicou a s\u00faa poboaci\u00f3n dende 1880 ata os anos trinta pasando dos 13.416 habitantes do censo de 1877 ata os sesenta mil nos anos da Segunda Rep\u00fablica. \u00c9, pois, a cidade galega que maior incremento porcentual de poboaci\u00f3n tivo dende fins do s\u00e9culo XIX ata fins do s\u00e9culo XX, vinculado ao porto \u00e1s s\u00faas industrias pesqueiras e, m\u00e1is tarde, \u00f3 sector servizos e \u00e1 industria automobil\u00edstica coa apertura de PSA-Citroen.\nO crecemento desta cidade coincide tam\u00e9n coa mellora das v\u00edas de comunicaci\u00f3n, concretamente dos Tranv\u00edas El\u00e9ctricos de Vigo, que a altura de 1914 ti\u00f1an xa 17 quil\u00f3metros de v\u00edas. A articulaci\u00f3n metropolitana da cidade de Vigo con toda a s\u00faa \u00e1rea de influencia, dende Redondela a Baiona e O Porri\u00f1o, foi obra do desenvolvemento desta sociedade de transporte. Polo concello de Mos pasou unha li\u00f1a que se iniciaba no Porri\u00f1o e chegaba ata Cabral.\nDivisi\u00f3ns administrativas.\nMos est\u00e1 dividido, segundo o nomencl\u00e1tor, en 41 entidades ou n\u00facleos de poboaci\u00f3n agrupados en dez parroquias. Con todo, o censo de poboaci\u00f3n do Instituto Galego de Estat\u00edstica nomea a 77 n\u00facleos de poboaci\u00f3n agrupados da seguinte forma:\nDas dez parroquias, Tameiga \u00e9 a m\u00e1is poboada con m\u00e1is do dobre de poboaci\u00f3n que calquera outra. Unha das caracter\u00edsticas do concello \u00e9 a ausencia dun centro urbano e a s\u00faa dispersi\u00f3n xeogr\u00e1fica. A clasificaci\u00f3n que o IGE fai do concello corresponde \u00e1 etiqueta Zona Pouco Poboada (ZPP).\nTradicionalmente o concello inclu\u00edase no partido xudicial de Redondela, sendo agregado nas s\u00faas sucesivas desaparici\u00f3ns no de Vigo e Tui. Posteriormente o concello pasou a inscribirse no partido xudicial do Porri\u00f1o.\nEmigraci\u00f3n.\nNa Arxentina hai unha Asociaci\u00f3n de Residentes de Mos-Buenos Aires. O 23 de febreiro do 1918 constit\u00faese en Bos Aires unha asociaci\u00f3n que usar\u00e1 un selo co nome de \"Sociedad Protecci\u00f3n Hijos del Ayuntamiento de Mos,\" co obxectivo de soster escolas gratu\u00edtas de ambos sexos. A primeira comisi\u00f3n form\u00e1rona veci\u00f1os de Tameiga, Sangui\u00f1eda, Petelos, Cela e Pereiras. Na primeira Asemblea Xeral Ordinaria, o d\u00eda 24 de maio de 1918, votouse a mesma esencia da instituci\u00f3n:\nCultura.\nToponimia.\nO top\u00f3nimo Mos [\u2018m\u0254s] \u00e9 unha variante dialectal do substantivo moa (do MOLAM latino, 'moa de mu\u00ed\u00f1o', derivado de MOLERE), procedente dunha crase en \u2013\u00f2 da secuencia \u2013\u00f2a do galego com\u00fan. Este fen\u00f3meno fon\u00e9tico observase nas d\u00faas bandas da R\u00eda de Arousa, no occidente e sur de Pontevedra e m\u00e1is no suroeste de Ourense . O top\u00f3nimo fai alusi\u00f3n \u00e1 existencia nestas terras de pedras que semellan moas de mu\u00ed\u00f1o ou xigantescas moas dentais, pedras que se atopan non s\u00f3 no dito concello sen\u00f3n tam\u00e9n espalladas mesmo na estrada do Porri\u00f1o a Redondela. Con este mesmo fen\u00f3meno fon\u00e9tico temos outros top\u00f3nimos no concello como Campo de Eir\u00f3 (Eiroa&gt;Eir\u00f3) en Pereiras. Esta \u00e9 a etimolox\u00eda m\u00e1is seguida, que procede do profesor alem\u00e1n Joseph-Maria Piel .\nPatrimonio.\nPatrimonio arqueol\u00f3xico.\nO sitio arqueol\u00f3xico do castro de Torroso, na parroquia de Torroso, foi descuberto de maneira fortu\u00edta en 1983 . Os temporais da estaci\u00f3n derrubaron varias \u00e1rbores po\u00f1\u00e9ndoo \u00f3 descuberto entre as terras adheridas \u00e1s ra\u00edces cunha cantidade de fragmentos de cer\u00e1mica. Tralo estudo destes fragmentos atopados, os expertos ditaminaron que se trataba dun sitio arqueol\u00f3xico de topograf\u00eda castrexa .\nTrala aprobaci\u00f3n dun plan de escavaci\u00f3n, aprobado polos organismos p\u00fablicos, os traballos empezan a altura do 1984. En 1992, Antonio de la Pe\u00f1a, arque\u00f3logo do museo Provincial de Pontevedra, afirmou que o castro de Torroso era o testemu\u00f1o m\u00e1is antigo en Galicia da cultura castrexa trala dataci\u00f3n da s\u00faa fundaci\u00f3n a inicios do s\u00e9culo VII a.C..\nO castro de Torroso xorde por efecto do crecemento econ\u00f3mico, preferentemente agrario, acadado por unha das comunidades que habitaron o territorio na fin da Idade de Bronce, na transici\u00f3n entre os s\u00e9culos VIII e VII a.C. O desenvolvemento do medio e a riqueza xerada permitiu a fixaci\u00f3n da poboaci\u00f3n a un territorio determinado e posibilitou a construci\u00f3n do poboado concibido como residencia permanente . Este fen\u00f3meno pres\u00e9ntase cun compo\u00f1ente basicamente aut\u00f3ctono, sen que na s\u00faa x\u00e9nese se poida detectar a posible presenza de elementos \u00e9tnicos for\u00e1neos.\nN0 2015 os alumnos do Instituto de Educaci\u00f3n Secundaria de Mos, en colaboraci\u00f3n co seu profesorado, comezaron a impulsar a recuperaci\u00f3n dos restos arqueol\u00f3xicos po\u00f1endo sobre a mesa a necesidade da recuperaci\u00f3n do patrimonio arqueol\u00f3xico do concello.\nPola parroquia de Dornelas pasou dende moi antigo o Cami\u00f1o Real, cami\u00f1o que un\u00eda o interior co mar, \u00e9 dicir, Ponteareas con Vigo. Neste mesmo cami\u00f1o descubriuse, a causa das obras de mellora dun cami\u00f1o, uns bustos enterrados na d\u00e9cada dos 70. Foron gardados na casa dos veci\u00f1os por desco\u00f1ecemento, e posteriormente foron recuperados por Francisco Javier Baquero Rotea \u00f3 facer un estudo etnogr\u00e1fico para unha obra sobre o concello.\nA estas figuras Antonio de la Pe\u00f1a Santos realizoulles un primeiro an\u00e1lise co que estableceu a s\u00faa antig\u00fcidade nuns 2000 anos. Unha das figuras representa un Xano bifronte, copia dunha divindade romana, coa cara tallada por ambas caras. A segunda representa unha figura feminina, con seguridade unha representaci\u00f3n do culto da deusa Vesta.\nOs bustos at\u00f3panse no Museo de Pontevedra. Por\u00e9n, o colexio Pe\u00f1a de Francia conserva unha replica do Xano doada por Marcos Escudero, escultor e canteiro mosense.\nEste miliario est\u00e1 situado na antiga V\u00eda XIX do Itinerario de Antonino, no actual Santiagui\u00f1o. O miliario \u00e9 unha columna de granito cil\u00edndrico de \u00e9poca romana, localizado no lugar onde o Itinerario de Antonino sit\u00faa a mansi\u00f3n \"B\u00farbida\". Estes elementos eran colocados nas v\u00edas a modo de postes quilom\u00e9tricos co fin de sinalar as distancias entre cidades e pod\u00edan indicar, tam\u00e9n, o n\u00famero de pasos (mil pasos, unha milla). Estas pezas levaban unha inscrici\u00f3n en referencia \u00f3 emperador da \u00e9poca pero, no caso deste miliario, as incrici\u00f3ns son ilexibles. En \u00e9pocas posteriores \u00e1 romanizaci\u00f3n, coa intenci\u00f3n de cristianizalo por ser considerado un elemento pag\u00e1, foi \u201ccrucificado\u201d, \u00e9 dicir, cuberto de cruces \u00f3 longo do fuste .\nSegundo fontes orais, este miliario foi obxecto de pr\u00e1cticas relacionadas co culto \u00e1 fertilidade, mediante fregas do ventre contra este.\nA cronolox\u00eda que se lle atrib\u00fae a este miliario coincidir\u00eda coa \u00e9poca do emperador Traxano, no s. II d.C. Tam\u00e9n \u00e9 co\u00f1ecido cos nomes de Marco ou Anta da Maniola por servir de deslinde entre as parroquias de Louredo e Guiz\u00e1n, do concello de Mos, e de Vilar de Infesta, do concello de Redondela.\nEste miliario \u00e9 un dos elementos arqueol\u00f3xicos que podemos atopar no Cami\u00f1o Portugu\u00e9s no seu paso por este concello.\nEste petr\u00f3glifo at\u00f3pase no Monte Salgueir\u00f3n, en Santo Anto\u00ed\u00f1o. \u00c9 un elemento de grande interese arqueol\u00f3xico e parece corresponder \u00e1 \u00e9poca do Calcol\u00edtico, cunha cronolox\u00eda que abranguer\u00eda do 2000 \u00f3 1800 a.C.. Tr\u00e1tase dun gravado feito cun obxecto punzante que presenta diversos motivos tales como li\u00f1as curvas e c\u00edrculos. Desco\u00f1\u00e9cese o significado, se ben hai autores que apuntan a que tales representaci\u00f3ns poidan ser posibles mapas de situaci\u00f3n, mentres que outros cren estar en fronte de ritos relixiosos prehist\u00f3ricos vinculados \u00f3 culto \u00e1 auga.\nEste petr\u00f3glifo at\u00f3pase na parroquia de Louredo e, segundo unha catalogaci\u00f3n do patrimonio arqueol\u00f3xico do concello, pertence \u00f3 grupo de gravados hist\u00f3ricos, posiblemente \u00e1 Idade Media, polo que leva a pensar que se trata dun petr\u00f3glifo de delimitaci\u00f3n territorial. Antigamente era costume da xente marcar as pedras co fin de deslindar montes ou terreos.\nO val do r\u00edo Louro presenta non poucas evidencias da s\u00faa ocupaci\u00f3n durante os tempos prehist\u00f3ricos.\nOs restos m\u00e1is numerosos, integrados polas agrupaci\u00f3ns de t\u00famulos megal\u00edticos, coroan a dorsal da Serra do Gali\u00f1eiro nos l\u00edmites co municipio de Vigo .\nNo concello at\u00f3panse diversos restos desta cultura megal\u00edtica espallados por todo o territorio. Alg\u00fans foron recuperados e trasladados mentres que outros seguen no seu lugar orixinal. Un dos testemu\u00f1os mellor conservados son os t\u00famulos funerarios megal\u00edticos da parroquia de Cela onde se atopan as M\u00e1moas do C\u00edrculo Mercantil, un conxunto de nove m\u00e1moas situadas no cumio dunha altichaira.\nPatrimonio arquitect\u00f3nico.\nPazo de Mos.\nO pazo de Mos pertenceu \u00e1 poderosa Casa de Soutomaior, unha das m\u00e1is ilustres da nobreza galaica e que exerc\u00eda al\u00ed o seu se\u00f1or\u00edo.\nO fillo primox\u00e9nito de Pedro \u00c1lvarez de Soutomaior, chamado \u00c1lvaro, foi desherdado polo seu pai pero apoderouse da casa. Ap\u00f3s varios acontecementos hist\u00f3ricos ligados a esta familia, esta propiedade foi parar \u00e1 s\u00faa neta, Mar\u00eda de Soutomaior. A relaci\u00f3n dos descendentes chegar\u00eda ata Gabriel de Quir\u00f3s, Deputado Xeral de Galicia e home de confianza de Carlos II, e por este monarca, agraciado en 1686 co t\u00edtulo de Marqu\u00e9s de Mos. Tras varias xeraci\u00f3ns o t\u00edtulo pasou a mans de Mariano P\u00e9rez e P\u00e9rez de Castro. O t\u00edtulo de Mos ten Grandeza de Espa\u00f1a dende 1776, merc\u00e9 concedida \u00f3 cuarto marqu\u00e9s en atenci\u00f3n \u00f3s servizos \u00e1 patria prestados polos seus antecesores.\nO pazo \u00e9 un edificio que data do s\u00e9culo VII e que est\u00e1 presentado nunha planta en forma de L. Est\u00e1 constru\u00eddo con perpia\u00f1os de gran calidade e estrut\u00farase en tres andares superpostos. Consta de tres fachadas e un testeiro semisoterrado dos seis lados que pechan a planta en L. Destacan os catro balc\u00f3ns de granito labrados, as d\u00faas chemineas rematadas en esfera, de influencia Herreriana, as\u00ed como o escudo no que aparece reproducido o castelo de Soutomaior que dar\u00eda orixe no s\u00e9culo XIX \u00f3 actual emblema de Mos.\nNunha das \u00e1s do pazo houbo unha capela dedicada a San Brais, hoxe perdida, e que as fontes citan como construci\u00f3n cuadrangular rematada en c\u00fapula de forma oxival.\nFoi constru\u00eddo para Mar\u00eda de Soutomaior e Alonso de Quir\u00f3s a partir do ano 1543. \u00c1 volta do s\u00e9culo XVIII sufriu unha ampliaci\u00f3n que lle deu m\u00e1is altura \u00e1 construci\u00f3n da ala norte e \u00e1 capela.\nEn setembro do 1721 inaug\u00farase o palacio e a capela coa confirmaci\u00f3n dos fillos da Marquesa de Mos tras ser ampliado e reformado.\nA comezos do s\u00e9culo XIX, no 1809, o palacio foi incendiado polas tropas francesas queim\u00e1ndose en parte. O quinto marqu\u00e9s, Benito Correa, e a s\u00faa familia foron feitos prisioneiros e levados a Dijon, en Francia. M\u00e1is tarde foron postos en liberdade e a altura do 1816 estaba residindo xa en Madrid. No mesmo ano, delincuentes do Val da Louri\u00f1a roubar\u00edan no palacio sufrindo un novo incendio.\nTras estes incidentes permanecer\u00eda varios anos en ru\u00ednas. Isto provocou o roubo de grandes obxectos de valor que pertenc\u00edan \u00f3 pazo.\nO Pazo de Mos \u00e9 a sede da Fundaci\u00f3n Pazo de Mos, composta pola Asociaci\u00f3n Veci\u00f1al de Santa Baga de Mos as\u00ed como a Comunidade de Montes da mesma parroquia. Asemade, \u00e9 a sede do C\u00edrculo Cultural e Deportivo Santa Eulalia de Mos.\nPazo de Santo Anto\u00ed\u00f1o.\nO Pazo de Santo Anto\u00ed\u00f1o sit\u00faase na parroquia de Louredo. O pazo, a casa consistorial e o c\u00e1rcere que se sit\u00faan neste barrio son froito da antiga xurisdici\u00f3n que situou a Santo Anto\u00ed\u00f1o como concello independente. Unha petici\u00f3n do 5 de decembro de 1836 op\u00faxose \u00e1 anexi\u00f3n por ser a nova capital propugnada Mos, alegando que o concello de Santo Anto\u00ed\u00f1o ti\u00f1a xa todo o que necesitaba podendo conservar o seu rango de concello. As\u00ed mesmo, no caso de realizarse a anexi\u00f3n, a petici\u00f3n propo\u00f1\u00eda que Santo Anto\u00ed\u00f1o fora a nova capital, sendo as parroquias estremeiras as que foran anexionadas.\nFinalmente, no B.O.P.P. do 3 de decembro de 1836 quedou constitu\u00eddo o concello de Mos anexionando \u00f3 de Santo Anto\u00ed\u00f1o..\nIgrexas.\nCada parroquia ten a s\u00faa igrexa coas s\u00faas diversas particularidades. Con todo, c\u00f3mpre destacar tres igrexas principais por gardaren conexi\u00f3n co rom\u00e1nico .\nDe planta rectangular presenta unha soa nave e unha \u00e1bsida . No interior desta igrexa atopamos unha gravaci\u00f3n que posiblemente indique a data da s\u00faa construci\u00f3n: \u201cEN 1247 A\u00d1O MA(R)I(AN)O\u201d. Desta \u00e9poca conserva a porta norte, na que se aprecian d\u00faas arquivoltas semicirculares e un t\u00edmpano con motivos de cruz lobulada nos extremos. Arredor destes obs\u00e9rvanse flores hexap\u00e9talas e cuadrifolios semicirculares. Da mesma \u00e9poca datan os canzorros situados no beiril decorado con c\u00edrculos florais e cruces. A igrexa foi reformada d\u00faas veces no s\u00e9culo XVIII, no 1722 e no 1780, sufrindo numerosas modificaci\u00f3ns. A capela maior, de \u00e9poca barroca, \u00e9 de b\u00f3veda de pedra artesoada. No presbiterio, destaca un escudo de armas dos Lanz\u00f3s e Taboada..\nSegundo a epigraf\u00eda das s\u00faas paredes, parece que a data de consagraci\u00f3n da igrexa corresponde \u00f3 30 de outubro de 1192. Pese as posteriores reformas, a\u00ednda conserva a fachada, os muros laterais e canzorros. A fachada presenta unha porta cun arco de medio punto con d\u00faas arquivoltas e un t\u00edmpano decorado con seis orificios que descansa sobre dous pares de columnas. Sobre esta porta at\u00f3pase unha fiestra con derramo exterior. Os muros laterais son lisos e levan canzorros figurados e beiril decorado. Alg\u00fans dos capiteis rom\u00e1nicos desta igrexa foron levados \u00f3 Museo Provincial de Pontevedra.\nSituada no lugar de Pi\u00f1eiro data do ano 1686. Ten planta rectangular e a fachada presenta unha porta alintelada con moldura. Sobre esta at\u00f3pase un dosel no que se ve unha formaci\u00f3n de arco semicircular e onde aparece esculpida en granito a imaxe sedente da Virxe co Neno. Sobre a formaci\u00f3n hai unha fiestra con derramo exterior rematada nun pedestal que sost\u00e9n a imaxe en pedra do Ap\u00f3stolo Santiago. As caracter\u00edsticas das esculturas, tanto da imaxe da Virxe como a do Ap\u00f3stolo, deb\u00e9molas situar estilisticamente no rom\u00e1nico sendo, as\u00ed, moi anteriores \u00e1 construci\u00f3n da igrexa. Os extremos da fronte rematan en pin\u00e1culos e o campanario central \u00e9 dun so corpo con muros laterados con contrafortes. O tellado \u00e9 a catro augas. No interior destaca o retablo maior de estilo rococ\u00f3, e dous retablos menores \u00f3s dous lados da nave.\nPatrimonio natural.\nA\u00a0Serra do Gali\u00f1eiro\u00a0\u00e9 unha cadea monta\u00f1osa que atravesa os \u00a0concellos de Vigo, Gondomar, O Porri\u00f1o, Mos e Tui. A s\u00faa maior altura \u00e9 a do monte Gali\u00f1eiro, con 711 metros, no concello de Gondomar.\nO sendeiro do Monte Salgueir\u00f3n destaca dende o punto de vista paisax\u00edstico e das formaci\u00f3ns vexetais aut\u00f3ctonas. Percorre unha zona de monta\u00f1a onde se mesturan altas monta\u00f1as de rochas e aldeas dispersas cun clima benigno en \u00e9poca estival.\nO sendeiro dos Mu\u00ed\u00f1os caracter\u00edzase pola cantidade de mu\u00ed\u00f1os que atopamos a car\u00f3n da ribeira do r\u00edo Louro, as\u00ed como dos regatos Perral, Cerqueira, Lagoa Torroeira e Fraga entre outros.\nNo percorrido do sendeiro dos Dolmens at\u00f3panse varias manifestaci\u00f3ns da cultura megal\u00edtica. \u00c9 un sendeiro caracterizado pola curta lonxitude e por unha xeograf\u00eda benigna para os cami\u00f1antes .\nEtnograf\u00eda.\nCami\u00f1o Portugu\u00e9s.\nA ruta do cami\u00f1o de Portugu\u00e9s que pasa por Mos comeza tras pasar Redondela, direcci\u00f3n Ameirolongo. Dende a\u00ed, o cami\u00f1o decorre polo pazo de Mos e a igrexa de Santa Eulalia. M\u00e1is adiante, o cami\u00f1o sobe pola r\u00faa dos Cabaleiros ata chegar \u00e1 capela de Santiagui\u00f1o de Antes onde est\u00e1 o miliario de Vilar de Infesta. Continuando o sendeiro, tras atravesar a meseta do Chan de Pipas, alc\u00e1nzase a N-550 volvendo a entrar en Rendondela.\nFestas e celebraci\u00f3ns.\nA Festa da Rosa \u00e9 a festa oficial do concello e tam\u00e9n un d\u00eda festivo na localidade. Cel\u00e9brase sempre o 13 de xu\u00f1o e xurdiu no ano 1973 para enxalzar a Rosa dos Quir\u00f3s, marqueses dos que se herdou o emblema presente no escudo do Concello. Neste mesmo d\u00eda cel\u00e9brase o tradicional concurso de ramos de rosa.\nEsta festa revive o paso do ex\u00e9rcito de Napole\u00f3n polo Val da Louri\u00f1a . \u00d3 longo de todo o d\u00eda rev\u00edvense episodios hist\u00f3ricos en relaci\u00f3n con estes feitos. Pola ma\u00f1\u00e1 repres\u00e9ntase a entrada do ex\u00e9rcito franc\u00e9s, o saqueo e os roubos no mercado de Mos finalizando co apresamento dos marqueses. Pola tarde repres\u00e9ntase a chegada dos guerrilleiros da Louri\u00f1a, o apresamento dos soldados franceses e o seu posterior aforcamento. A festa finaliza coa tradicional queima do pazo dos marqueses, cun xogo de lucer\u00edo e fogos de artificio.\nEsta festa cel\u00e9brase no parque forestal da Penacova no mes de xu\u00f1o. \u00c9 a \u00fanica festa tem\u00e1tica prehist\u00f3rica de toda Galicia e foi pioneira a nivel nacional deste tipo de celebraci\u00f3ns. Durante unha fin de semana, os participantes organ\u00edzanse en tribos a modo das sociedades prehist\u00f3ricas, constr\u00faen chozas, e participan en actividades relacionadas coa cultura e costumes desta \u00e9poca. Destaca a tradicional representaci\u00f3n sobre o Penedo da Pucha onde se produce un enfrontamento simulado entre as tribos.\nNo ano 2015 celebrouse a 13\u00aa edici\u00f3n.\nS\u00edmbolos.\nNa primeira metade do s\u00e9culo XIX at\u00f3pase o que pode reputarse o primeiro emblema de car\u00e1cter privado do municipio que consiste nunha rosa cun tallo e follas baixo a Coroa Real, pero non cerrada, en forma de escudo . Sobre o ano 1853 Mos puxo nos seus documentos o selo coa Coroa Real e as rosas.\nO actual escudo foi dese\u00f1ado por Faustino Men\u00e9ndez Pidal de Navascu\u00e9s no ano 1974. Este combina a rosa, emblema do municipio de orixe non co\u00f1ecida, coas armas da li\u00f1axe de Soutomaior nun escudo partido timbrado cunha coroa marquesal.\nMedios de comunicaci\u00f3n.\nPrensa.\nO primeiro n\u00famero do xornal independente \"P\u00e1xina XXI Val da Louri\u00f1a\" sa\u00edu \u00e1 luz en novembro do 1999 cunha tirada de 10.000 exemplares gratu\u00edtos nos municipios de Mos e O Porri\u00f1o . Foi o primeiro medio de comunicaci\u00f3n de difusi\u00f3n masiva e gratu\u00edto que se publicou na comarca. Un ano m\u00e1is tarde ampliar\u00edase o seu radio de acci\u00f3n \u00f3 concello de Salceda de Caselas, pasando a unha tirada de 15.000. \u00c1 altura do 2007, este xornal ti\u00f1a unha tirada de 20.000 exemplares coas incorporaci\u00f3ns de Tui e Tomi\u00f1o.\n\"El Eco\", publicado por primeira vez no 1916 en Mos, foi un xornal pol\u00edtico que figuraba en nome de Seraf\u00edn Antonio Cruz..\n\"O TranV\u00eda\" foi unha revista trimestral do Val da Louri\u00f1a que iniciou a s\u00faa publicaci\u00f3n co n\u00famero 0 de xaneiro a marzo de 1992 ata o 1995.\nEn xu\u00f1o de 2004, \"A Peneira\", unha publicaci\u00f3n peri\u00f3dica quincenal, comezou a editar un suplemento comarcal mensual denominado \"A peneira da Louri\u00f1a\", de curta duraci\u00f3n.\nPol\u00edtica e goberno.\nLexislatura 2007-2011.\nTras renovar o pacto de goberno entre o PSdeG-PSOE e o BNG, goberno presente xa na anterior lexislatura, no 2008 produciuse un cambio de goberno non esperado. Tras unha moci\u00f3n de censura presentada polo PP, e apoiada por un tr\u00e1nsfuga do PSdeG, Gerardo Alonso, o goberno pasou a mans dos populares ostentando o cargo de alcaldesa Nidia Ar\u00e9valo.\nA violaci\u00f3n do pacto antitransfuguismo fixo que toda a corporaci\u00f3n do goberno municipal se dera de baixa do PP.\nNas seguintes elecci\u00f3ns Nidia Ar\u00e9valo volver\u00eda a ser a candidata do PP volvendo \u00e1s listas do seu partido e ga\u00f1ando a maior\u00eda absoluta con 10 escanos.\nElecci\u00f3ns municipais 2015.\nTralo resultado das elecci\u00f3ns do 24 de maio, Mos revalidou \u00e1 candidata do Partido Popular Nidia Ar\u00e9valo cunha maior\u00eda absoluta de 9 concelleiros pese \u00e1 perda de 12 puntos porcentuais respecto dos anteriores comicios. Ga\u00f1aMos Asemblea Veci\u00f1al-SON, iniciativa veci\u00f1al independente con apoio doutros partidos e movementos, logrou catro concelleiros nas s\u00faas primeiras elecci\u00f3ns e situouse como segunda forza pol\u00edtica. O PSdeG-PSOE perdeu dous concelleiros respecto da anterior lexislatura e rematou como terceira forza. Respecto do BNG, este perdeu un dos dous concelleiros que manti\u00f1a dende a anterior lexislatura. Por \u00faltimo, Ciudadanos de Centro Democr\u00e1tico, partido que se presentou por primeira vez \u00e1s elecci\u00f3ns, non tivo representaci\u00f3n.\nElecci\u00f3ns municipais 2019.\nO 26 de maio do 2019, a alcaldesa Nidia Ar\u00e9valo PPdeG revalidaba por cuarta vez consecutiva o seu cargo con 9 concelleiros a seu cargo. O PSdeG-PSOE ga\u00f1aba 2 ed\u00eds m\u00e1is dos que ti\u00f1a e Ga\u00f1amos Asemblea Veci\u00f1al-SON, perdeu 2 ed\u00eds posicion\u00e1ndose como terceira forza. O BNG mant\u00edvose con 1 edil."}
{"id": "5224", "revid": "54334", "url": "https://gl.wikipedia.org/wiki?curid=5224", "title": "Nigr\u00e1n", "text": "Nigr\u00e1n \u00e9 un concello da provincia de Pontevedra, pertencente \u00e1 comarca de Vigo. Segundo o IGE no ano 2021 ti\u00f1a 18.005 habitantes (8.857 homes e 9.148 mulleres). O seu xentilicio \u00e9 .\nXeograf\u00eda.\nTen unha superficie de 34,8\u00a0km\u00b2, e abrangue sete parroquias. Est\u00e1 situado no Val Mi\u00f1or, e limita ao norte con Vigo, ao sueste con Gondomar, ao suroeste con Baiona e ao oeste co oc\u00e9ano Atl\u00e1ntico. \u00c9 un concello costeiro, contando con areais como praia Am\u00e9rica ou praia de Patos e pen\u00ednsulas como Monteferro.\nCultura.\nToponimia.\nAs atestaci\u00f3ns documentais m\u00e1is antigas deste top\u00f3nimo son serodias, do s\u00e9culo XIII, e nelas aparece coma nome dunha fregues\u00eda pertencente ao arciprestado e xurisdici\u00f3n de Mi\u00f1or, diocese de Tui.\nSegundo o estudo realizado polo catedr\u00e1tico da Universidade de Vigo Gonzalo Navaza, o top\u00f3nimo Nigr\u00e1n v\u00e9n do termo latino \"niger\" (\"negro\" en galego) m\u00e1is a terminaci\u00f3n patron\u00edmica \"-\u00e1n\".\nPatrimonio.\nPatrimonio arquitect\u00f3nico.\nO concello de Nigr\u00e1n conta con sete pazos:\nEconom\u00eda.\nNigr\u00e1n foi tradicionalmente un municipio adicado \u00e1 pesca de baixura, pero actualmente d\u00e9bese m\u00e1is ao turismo.\nDeporte.\nO Nigr\u00e1n Club de F\u00fatbol, formado no ano 2000, xoga no grupo sur da 1\u00aa Preferente.\nLugares de Nigr\u00e1n.\nPara unha lista completa de todos os lugares do concello de vexa: Lugares de Nigr\u00e1n."}
{"id": "5225", "revid": "54336", "url": "https://gl.wikipedia.org/wiki?curid=5225", "title": "Pazos de Borb\u00e9n", "text": "Pazos de Borb\u00e9n \u00e9 un concello da provincia de Pontevedra pertencente \u00e1 comarca de Vigo. Segundo o IGE en 2022 ti\u00f1a 2.998 habitantes. O seu xentilicio \u00e9 \u00ab\u00bb.\nXeograf\u00eda.\nO concello, de 50\u00a0km\u00b2, abrangue oito parroquias e limita cos concellos de Redondela, Fornelos de Montes, Soutomaior, Mondariz, Ponteareas e Mos.\nHidrograf\u00eda.\nAs augas do concello dan a tres concas: cara ao norte os r\u00edos Barrag\u00e1n e Pequeno van dar ao Oitav\u00e9n. Cara ao sur os r\u00edos Borb\u00e9n e Louro desembocan no r\u00edo Mi\u00f1o. Cara ao oeste, o r\u00edo Alvedosa desemboca en Redondela.\nOrograf\u00eda.\nO monte Galleiro (670 m) \u00e9 o cumio m\u00e1is elevado. Outros picos son o monte da Serra (616 m), A Pedra Quiti\u00f1a (532 m) e o Outeiro do Mar (475 m).\nComunicaci\u00f3ns.\nDista 23 e 25 km de Vigo e Pontevedra, respectivamente. A estaci\u00f3n de ferrocarril m\u00e1is pr\u00f3xima \u00e9 a de Redondela, a 8 km, e o aeroporto de Peinador at\u00f3pase a 15 km. En Pazos, capital municipal, confl\u00faen d\u00faas estradas provinciais. A PO-253 conecta con Mondariz e mais coa N-120 en Ponteareas. A PO-250, a v\u00eda de comunicaci\u00f3n principal, conecta a vila con Redondela e Fornelos de Montes e coa N-550.\nClima.\nO municipio pertence ao dominio clim\u00e1tico oce\u00e1nico-h\u00famido con tendencia a aridez estival. Presenta temperaturas moderadas e abundancia de precipitaci\u00f3ns. O inverno, fresco, presenta unha temperatura media en xaneiro de 9,5 \u00b0C e o ver\u00e1n, temperado, unha media de 21 \u00b0C. A media anual \u00e9 de 14 \u00b0C e non hai unha oscilaci\u00f3n t\u00e9rmica moi pronunciada (11,5 \u00b0C). Non supera os doce d\u00edas de xeadas, m\u00e1is frecuentes no sector suroriental. As precipitaci\u00f3ns superan os 1.500 mm anuais, que se concentran nos meses de outono e de inverno.\nEscudo e bandeira.\nTanto o escudo como a bandeira entraron en vigor oficialmente o 21 de abril do ano 1994, segundo o Decreto 85/1994 do 8 de abril, polo que se aproba o escudo her\u00e1ldico maila bandeira municipal do Concello de Pazos de Borb\u00e9n (Pontevedra). \nEscudo.\nDe azur (azul), un cruceiro de prata (branco), terrasado de sinople (verde). \u00d3 timbre, coroa real pechada. O cruceiro branco sobre a terrasa, ou base verde, que figura nestas armas municipais xustificouse polo uso, a\u00ednda que non exclusivo certamente, que de tal figura fixo nos seus selos o concello de Pazos de Borb\u00e9n, e probablemente desde a s\u00faa creaci\u00f3n en 1836. As\u00ed efectivamente figura, cando menos, en diversas reproduci\u00f3ns do selo municipal utilizado entre 1847 e 1857, a\u00ednda que se ignora a raz\u00f3n de p\u00f3r nel este motivo tan pouco axeitado para o gusto her\u00e1ldico.\nBandeira.\nDe cor amarela a metade superior e azul ultramar medio a inferior.\nHistoria.\nIdade Antiga.\nOs primeiros xacementos arqueol\u00f3xicos atopados dan unha cronolox\u00eda que vai dende o 3000 \u00f3 1800 a.C., mais o marco cronol\u00f3xico m\u00e1is documentado \u00e9 a Idade de Bronce (1800-600 a.C.). Nos s\u00e9culos III e IV crese que Pazos de Borb\u00e9n poder\u00eda ser a antiga poboaci\u00f3n romana de \u201cBurbida\u201d, mais outras investigaci\u00f3ns afirman que Burbida fai referencia \u00f3 barrio vigu\u00e9s do Berb\u00e9s.\nIdade Moderna.\nDurante o Antigo R\u00e9xime o territorio estaba dividido entre as xurisdici\u00f3ns de Redondela Nova, ent\u00f3n baixo o feudo do arcebispo de Santiago de Compostela, e Soutomaior, dominio do duque hom\u00f3nimo, que formaban parte da antiga provincia de Tui. \nIdade Contempor\u00e1nea.\nO concello creouse tras a Constituci\u00f3n de C\u00e1diz de 1812 e a consecuente substituci\u00f3n do Antigo R\u00e9xime pola administraci\u00f3n municipal. Mant\u00edvose durante o reinado de Fernando VII de Espa\u00f1a, que supuxo a restauraci\u00f3n do r\u00e9xime se\u00f1orial, e tras a recuperaci\u00f3n definitiva do municipalismo en 1835 o concello integrouse na provincia de Pontevedra. A mediados do s\u00e9culo XIX a s\u00faa capitalidade pasou de Borb\u00e9n a Pazos, e a finais desa centuria sumouse a fregues\u00eda da Ermida, que se segregou da de Pazos. Na actualidade forma parte do partido xudicial de Redondela.\nDurante o s\u00e9culo XX houbo unha forte emigraci\u00f3n cara a Suram\u00e9rica, especialmente ao Brasil. Destaca tam\u00e9n a emigraci\u00f3n a Portugal, sobre todo a Lisboa, que se desenvolveu dende mediados do s\u00e9culo XVIII.\nArquitectura.\nAdros e cemiterios.\nAta principios do s\u00e9culo XX os enterramentos realiz\u00e1banse no chan destes recintos, co que as l\u00e1pidas formaban o enlousado do adro da Igrexa. Este tipo de cemiterios foron desaparecendo en t\u00f3dalas parroquias do concello. S\u00f3 se conserva o de San Marti\u00f1o de Nespereira.\nDurante o s\u00e9culo XX f\u00f3ronse engadindo pante\u00f3ns dentro do adro da igrexa. Un dos cemiterios m\u00e1is co\u00f1ecidos neste estilo \u00e9 o de Xunqueiras, que destaca pola espectacularidade dos traballos en pedra dos seus grandes pante\u00f3ns.\nPetos de \u00e1nimas.\nEn canto \u00f3s petos de \u00e1nimas, destaca o da parroquia de Pazos, de grande interese etnogr\u00e1fico. A s\u00faa construci\u00f3n f\u00edxase no s\u00e9culo XVIII. Est\u00e1 situado nunha encrucillada da parte central da parroquia. A devoci\u00f3n \u00e1s \u00e1nimas segue viva entre as xentes, quen adoitan levarlles como ofrenda patacas e millo con formas raras.\nEste peto de \u00e1nimas int\u00e9granno unha base sobre a que se instalou un ed\u00edculo con urna de remate semicircular, cun antepeito na parte inferior, onde se aloxa o esmoleiro, e acabada por unha cornixa moldurada. Varios pin\u00e1culos de distintas facturas coroan o monumento. En total mide 3 m de altura por 1,3 m de ancho. Dende un punto de vista arquitect\u00f3nico, este peto de \u00e1nimas \u00e9 moi semellante \u00f3 de Cortellas (Padr\u00f3ns, Ponteareas), a\u00ednda que de menor desenvolvemento art\u00edstico.\nCanastros.\nAgora xa en desuso, a\u00ednda que a maior\u00eda ben conservados, dan fe do recente pasado agr\u00edcola na zona. Utiliz\u00e1banse para gardar o gran e as colleitas, especialmente o millo. En xeral son de feitura coidadosa e elaborada e expresan a importancia que tivo para a subsistencia da poboaci\u00f3n labrega o que neles se gardaba.\nFoxo de lobos.\nNa parroquia de Moscoso at\u00f3panse os restos dun foxo que se utilizaba antano para a caza dos lobos. Esta construci\u00f3n estaba composta por dous muros de grandes dimensi\u00f3ns que formaban unha uve. Converx\u00edan nun burato moi fondo no chan. Estes muros permit\u00edan conducir o lobo ata dito burato e deixalos sen posibilidades de fuxir. A antig\u00fcidade da construci\u00f3n non est\u00e1 determinada, mais s\u00e1bese que deixou de utilizarse aproximadamente a finais do s\u00e9culo XIX. A maior\u00eda das grandes pedras que formaban os seus muros foron desaparecendo cos anos, mais a\u00ednda se poden observar pequenos restos desta construci\u00f3n.\nRestos arqueol\u00f3xicos.\nO asentamento de culturas prehist\u00f3ricas \u00e9 evidente, dada a multitude de gravados rupestres e castros da \u00e1rea. At\u00f3panse no concello multitude de gravados rupestres, sinais de tempos antigos e testemu\u00f1as dunha historia moi remota. \nNa parroquia de Amoedo hai numerosos lugares con petr\u00f3glifos de motivos xeom\u00e9tricos, como a Laxe das cruces dos Carballi\u00f1os, os petr\u00f3glifos de Masus\u00e1n ou os de Alvedosa.\nEn Borb\u00e9n existen gravados rupestres no Castro do Coto do Corno e tam\u00e9n a Pedra das Teixi\u00f1as, nas proximidades do parque-miradoiro do Santo Aparecido, con varios grupos de gravados. O m\u00e1is significativo \u00e9 quizais o que amosa unha escena de apareamento entre dous c\u00e9rvidos de gran cornamenta.\nEn Cepeda existen petr\u00f3glifos de motivos xeom\u00e9tricos en Cavada de Santiago e en Valongos.\nEn Moscoso, na Casa da Rapadoira, p\u00f3dense observar combinaci\u00f3ns circulares e m\u00e1is un posible p\u00e9 humano. Na Laxe Escorregadoira da Lameira e no Outeiro do Mar existen formas cruciformes e cazoletas.\nNatureza.\nNeste concello est\u00e1 a ruta de sendeirismo \"Senda da fraga do r\u00edo Barrag\u00e1n\" (PR-G164). P\u00f3dese acceder a ela pola estrada PO-252 (Mondariz-Moscoso), na parroquia de San Salvador de Xunqueiras, no desv\u00edo que indica cara ao Torreiro. A uns 100 m at\u00f3pase unha praza na que est\u00e1 sinalado o inicio do sendeiro. Dese\u00f1ado arredor de conca do r\u00edo Barrag\u00e1n, o seu trazado discorre a diferentes alturas, co r\u00edo como eixo central.\nOutro lugar de interese, en Cuartos de Borb\u00e9n, son as \"levadas\", canles artificiais para levar auga dos r\u00edos desde longas distancias cara \u00e1s zonas de regad\u00edos, e mesmo para o uso de m\u00e1quinas hidr\u00e1ulicas como os mu\u00ed\u00f1os.. En Cuartos de Borb\u00e9n, a senda que discorre xunto a unha antiga levada foi remodelada para crear un paseo. Esta parte desde o km 9 da PO-253, onde o r\u00edo do Pozo Negro cruza a estrada.\nEconom\u00eda.\nAt\u00e9 a d\u00e9cada de 1970 a econom\u00eda do concello era esencialmente de subsistencia, baseada na agricultura e a gander\u00eda. Actualmente moita xente despr\u00e1zase a Vigo, Redondela e Pontevedra, onde est\u00e1n as \u00e1reas industriais, ou traballan no sector servizos.\nO Pol\u00edgono Industrial A Chan de Amoedo acolle empresas de alimentaci\u00f3n, artes gr\u00e1ficas, fabricaci\u00f3n de colch\u00f3ns e construci\u00f3n. A zona industrial do concello, inaugurada en 2006, conta cunha superficie de 139.863 metros cadrados.\nLugares de Pazos de Borb\u00e9n.\nPara unha lista completa de todos os lugares do concello de Pazos de Borb\u00e9n vexa: Lugares de Pazos de Borb\u00e9n."}
{"id": "5226", "revid": "54334", "url": "https://gl.wikipedia.org/wiki?curid=5226", "title": "O Porri\u00f1o", "text": "O Porri\u00f1o \u00e9 un concello da provincia de Pontevedra, pertencente \u00e1 comarca de Vigo, en concreto ao Val da Louri\u00f1a. Segundo o IGE en 2018 ti\u00f1a 19.740 habitantes. O seu xentilicio \u00e9 \u00ab\u00bb.\nXeograf\u00eda.\nLimita ao norte co municipio de Mos, ao noroeste co de Vigo, ao oeste co de Gondomar, ao sur co de Tui, ao sursueste co de Salceda de Caselas e ao leste co de Ponteareas.\nMedio ambiente.\nO Porri\u00f1o sofre unha deterioraci\u00f3n medioambiental dende principios do s\u00e9culo XX, que se est\u00e1 intentado paliar.\nNa actual localizaci\u00f3n dos parques industrias do concello estend\u00edase un enorme ecosistema de lagoas, h\u00e1bitat de moitas especies. A maior\u00eda deste territorio foi secado e recheado do que s\u00f3 se conserva o espazo natural das G\u00e1ndaras de Budi\u00f1o. Neste lugar at\u00f3panse especies vexetais e animais. Na fauna destaca o sapoconcho galego e a erceta com\u00fan. Na flora destaca a presenza dunha planta carn\u00edvora, a orballi\u00f1a (\"Drosera rotundifolia\").\nO r\u00edo Louro ademais, que atravesa esta zona e a propia vila do Porri\u00f1o, est\u00e1 moi contaminado. Tam\u00e9n as canteiras supo\u00f1en un forte impacto paisax\u00edstico e ac\u00fastico.\nHistoria.\nNo municipio encontr\u00e1ronse abundantes vestixios do Paleol\u00edtico e da Idade de Bronce, especialmente na parroquia de Budi\u00f1o, o que evidencia unha moi tempor\u00e1 ocupaci\u00f3n do territorio. O xacemento paleol\u00edtico das G\u00e1ndaras de Budi\u00f1o e o gravado rupestre do Monte Castelo son, de feito, os dous bens de interese cultural declarados no concello.\nDurante a Idade Media o r\u00e9xime se\u00f1orial estivo fortemente consolidado no Porri\u00f1o, dominado por castelos dos que hoxe apenas se conservan restos: os castelos de Mirabel e Orbenlle e a fortaleza de Erbilone.\nO Porri\u00f1o naceu como poboaci\u00f3n de cruzamento de cami\u00f1os, situado ademais na ruta de peregrinaci\u00f3n a Santiago dende Portugal.\nFormou parte da provincia de Tui ata a divisi\u00f3n constitucional e a reforma posterior, que derivou na s\u00faa inclusi\u00f3n definitiva na provincia de Pontevedra. A totalidade das parroquias integr\u00e1banse daquela na xurisdici\u00f3n do Porri\u00f1o, dependente do Conde de Salvaterra do Mi\u00f1o, ag\u00e1s Budi\u00f1o con xurisdici\u00f3n propia dos veci\u00f1os.\nNeste territorio, nos primeiros anos do s\u00e9culo XIX, chegaron a funcionar concellos en Mosende e O Porri\u00f1o. Iniciado o proceso de constituci\u00f3n definitiva dos concellos actuais, no s\u00e9culo XIX, dentro do Partido xudicial de Tui, cr\u00e9ase o concello do Porri\u00f1o, integrado daquela por sete parroquias, a\u00ednda que coa mesma estrutura superficial. Con posterioridade, en 1904, creouse a parroquia de Cans, segregada da de Atios; ademais dende 1920 funciona a Entidade Local Menor de Chenlo.\nPatrimonio.\nEn 2007, o Concello do Porri\u00f1o promoveu unha votaci\u00f3n popular para escoller sete lugares destacados no municipio, as \"sete marabillas do Porri\u00f1o\". As escollidas, por esta orde, foron as seguintes:\nGoberno e pol\u00edtica.\nO alcalde do concello do Porri\u00f1o \u00e9 Alejandro Lorenzo Alonso, do PPdeG. Acadou a alcald\u00eda en 2021 trala dimisi\u00f3n de Eva Garc\u00eda de la Torre, do PSdeG-PSOE.\nTralas elecci\u00f3ns municipais de 2015, Eva Garc\u00eda de la Torre acadou a alcald\u00eda cos votos dos catro concelleiros do PSdeG-PSOE, dos dous concelleiros de UDDL (que entraron a formar parte do goberno municipal), dos dous concelleiros do BNG e o concelleiro de EU-Son. Nos comicios de 2019 volveu ser elixida alcaldesa cos votos de PSdeG-PSOE (4), SON En Com\u00fan (2), BNG (2) e UDDL (1). O goberno quedou formado polos concelleiros de PSdeG e BNG. Por\u00e9n, as diferenzas entre SON En Com\u00fan e a alcaldesa levaron a Eva Garc\u00eda de la Torre a presentar a s\u00faa dimisi\u00f3n en novembro de 2021. No pleno da investidura o concelleiro de UDDL abst\u00edvose, polo que a alcald\u00eda recaeu no candidato do PPdeG, Alejandro Lorenzo Alonso.\nO concello de Porri\u00f1o estrut\u00farase en diferentes conceller\u00edas: de cultura e normalizaci\u00f3n ling\u00fc\u00edstica, de servizos municipais: deportes, mocidade, transportes e alumeado p\u00fablico; de medio ambiente; de benestar social e participaci\u00f3n cidad\u00e1, de promoci\u00f3n econ\u00f3mica, turismo e comercio e polic\u00eda local; e de obras. O concello celebra plenos ordinarios cada mes, a\u00ednda que con frecuencia cel\u00e9branse plenos extraordinarios, co fin de debater temas e problemas que afectan ao concello.\nEconom\u00eda.\nO concello do Porri\u00f1o conta cunha importante industria, grazas principalmente \u00e1 s\u00faa situaci\u00f3n nun importante n\u00f3 de comunicaci\u00f3ns pr\u00f3ximo \u00e1 cidade de Vigo e a Portugal. A puxanza industrial do municipio tivo como precursores a instalaci\u00f3n no Porri\u00f1o en 1924 de Marucoga (primeiro matadoiro cooperativo de Galicia) e en 1939 da qu\u00edmica Zeltia.\nNa actualidade, o granito extra\u00eddo das canteiras deste municipio, co\u00f1ecido como \"rosa porri\u00f1o\", \u00e9 transportado a mercados internacionais dende o Porto de Vigo. Nos \u00faltimos anos aumentou notablemente a capacidade transformadora da industria graniteira, que agora incluso importa materias primas doutros pa\u00edses para a s\u00faa elaboraci\u00f3n.\nO municipio conta ademais con dous parques industriais, As G\u00e1ndaras e A Granxa, e un tecido empresarial bastante diversificado, no que destacan as industrias qu\u00edmico-farmac\u00e9utica (grupo Zendal), da automoci\u00f3n, alimentaci\u00f3n e lox\u00edstica. No Porri\u00f1o te\u00f1en a s\u00faa sede dous dos centros tecnol\u00f3xicos punteiros de Galicia: o CTAG (Centro Tecnol\u00f3xico do Autom\u00f3bil de Galicia) e Aimen (Asociaci\u00f3n de Investigaci\u00f3n Metal\u00farxica do Noroeste).\nEsta puxanza industrial sit\u00faano como o terceiro concello con m\u00e1is capacidade industrial da provincia de Pontevedra, o primeiro en relaci\u00f3n coa s\u00faa poboaci\u00f3n. A pesar disto, mant\u00e9n unha taxa de desemprego lixeiramente superior \u00e1 media galega.\nDeporte.\nVarios dos equipos de f\u00fatbol do concello son o Porri\u00f1o Industrial Club de F\u00fatbol, Uni\u00f3n Deportiva Atios e Club Deportivo Pontellas, os tres de divisi\u00f3n preferente auton\u00f3mica na tempada 2014-15. No balonm\u00e1n est\u00e1 o Club Balonmano Porri\u00f1o.\nNo ano 1999 celebrouse no concello o Campionato de Espa\u00f1a de Ciclocross.\nLugares do Porri\u00f1o.\nPara unha lista completa de todos os lugares do concello do Porri\u00f1o vexa: Lugares do Porri\u00f1o."}
{"id": "5227", "revid": "54334", "url": "https://gl.wikipedia.org/wiki?curid=5227", "title": "Salceda de Caselas", "text": "Salceda de Caselas \u00e9 un concello da provincia de Pontevedra, pertencente \u00e1 comarca de Vigo. A s\u00faa poboaci\u00f3n en 2015 era de 8873 persoas, segundo o Padr\u00f3n municipal de habitantes. . O seu xentilicio \u00e9 \u00ab\u00bb ou \u00ab\u00bb.\nLocalizaci\u00f3n.\nO territorio organ\u00edzase en torno ao r\u00edo Caselas, afluente do Mi\u00f1o, e est\u00e1 flanqueado polas depresi\u00f3ns dos r\u00edos Louro e Tea. A parte setentrional, na que remata a Dorsal Galega, \u00e9 a de maiores alturas, cos montes de San Cibr\u00e1n (430 m), Chan de Mielo (402 m), O Curuncho (400 m), monte Faro (396 m). No sur at\u00f3panse socalcos aluviais, de entre as que destacan as G\u00e1ndaras de Budi\u00f1o. Predominan as rochas metam\u00f3rficas, que deron orixe a unha das principais actividades econ\u00f3micas, a explotaci\u00f3n do granito.\nGoza dun clima lene con temperaturas medias de 14\u00a0\u00b0C (8\u00b0 de media no inverno e 20\u00a0\u00b0C no ver\u00e1n). As xeadas son infrecuentes e chove bastante no inverno, se ben os ver\u00e1ns son secos.\nA excepci\u00f3n dalg\u00fans soutos e carballeiras pequenas, a vexetaci\u00f3n primitiva desapareceu e predominan os pi\u00f1eiros e eucaliptos. O 30% das terras ded\u00edcanse \u00e1 agricultura, que produce millo, patacas, hortalizas e uvas; nas zonas de ribeira hai prados.\nHistoria.\nO nome de Salceda d\u00e9bese ao desaparecido mosteiro beneditino de Santa Mar\u00eda de Saliceta, arredor do cal se creou a capital municipal actual. Este mosteiro fundouno no ano 914 a ra\u00ed\u00f1a Aragonta Gonz\u00e1lez, esposa do rei de Galiza Ordo\u00f1o II e parenta de San Rosendo. Era d\u00faplice, de monxes e monxas, e a el se retirou a vivir a s\u00faa creadora ao ser repudiada polo seu marido. Os terreos que circundan a igrexa do convento, reconstru\u00edda en 1769, denom\u00ednanse, precisamente, \"do mosteiro\" e a s\u00faa porta norte \"da Ra\u00ed\u00f1a\".\nO Castelo de Toro\u00f1a, en Entenza, xogou un papel importante nas guerras contra Portugal, a\u00ednda que del hoxe s\u00f3 fiquen alg\u00fans restos, pois foi derrubado no s\u00e9culo XV por Isabel a Cat\u00f3lica.\nEn Salceda de Caselas naceu Santo Toribio de Toro\u00f1a, que chegou a ser bispo de Astorga.\nDurante a Guerra de Independencia espa\u00f1ola, as tropas espa\u00f1olas ao mando do Abade de Couto, Mauricio Troncoso de Lira, asent\u00e1ronse na ermida da Ascensi\u00f3n antes de partir do monte das Penizas, en Soutelo, baixo o mando de Felipe Concha para reconquistar Tui.\nAt\u00e9 1916 recib\u00eda simplemente o nome de Salceda, pero nese ano pasou a ser chamado Salceda de Caselas para distinguilo doutros concellos de Espa\u00f1a (La Salceda, en Segovia, que desapareceu despois de 1960 ao integrarse en Torre Val de San Pedro)..\nPatrimonio natural.\nNo ano 2008 ti\u00f1a sete montes veci\u00f1ais en mancom\u00fan, que ocupaban unha superficie de 931,57 ha.\nEconom\u00eda.\nO concello de Salceda de Caselas \u00e9 dos que non minguaron de poboaci\u00f3n nas \u00faltimas d\u00e9cadas. A agricultura, a gander\u00eda e a explotaci\u00f3n forestal, afectadas polo minifundismo, foron sendo desprazadas pola industria, centrada no pol\u00edgono industrial de O Cerquido, que contin\u00faa o eixo Vigo-Porri\u00f1o. Moitos veci\u00f1os van traballar a Vigo ou \u00e1s empresas situadas en Porri\u00f1o diariamente. As industrias m\u00e1is importantes est\u00e1n relacionadas coa transformaci\u00f3n do granito, os accesorios para a industria da automoci\u00f3n, os pl\u00e1sticos, as construci\u00f3ns met\u00e1licas e a cer\u00e1mica.\nCultura.\nNo concello \u00e9rguense numerosos pazos e casas se\u00f1oriais. Destaca a casa grande da Pico\u00f1a, que data de 1543; foi propiedade dos se\u00f1ores de Troncoso de Lira e Soutomaior. Outros son o pazo de Pegullal, o pazo de Aballe, o pazo da Corisca, a casa da Marquesa de Atalaia e o pazo de Budi\u00f1o.\nP\u00f3dense ver tres cruceiros not\u00e1beis: o cruceiro da Esfarrapada, o do Cristo e outro en Entenza.\nAs Penas de San Cibr\u00e1n e as G\u00e1ndaras de Budi\u00f1o son dous espazos naturais destacados.\nA festa de seu que acada maior sona \u00e9 a \"Festa dos callos\".\nO Concello conta cunha gran tradici\u00f3n musical, que na actualidade se reflicte na Banda de M\u00fasica Cultural de Salceda de Caselas e na Escola de M\u00fasica de Salceda de Caselas.\nLugares de Salceda de Caselas.\nPara unha lista completa de todos os lugares do concello de Salceda de Caselas vexa: Lugares de Salceda de Caselas."}
{"id": "5228", "revid": "82922", "url": "https://gl.wikipedia.org/wiki?curid=5228", "title": "Soutomaior", "text": "Soutomaior \u00e9 un concello da provincia de Pontevedra, pertencente \u00e1 comarca de Vigo. Segundo o INE, no ano 2021 ti\u00f1a 7.482 habitantes. O seu xentilicio \u00e9 \u00ab\u00bb.\nXeograf\u00eda.\nSoutomaior local\u00edzase entre a serra do Su\u00eddo e a r\u00eda de Vigo, atravesado polo r\u00edo Oitav\u00e9n. Este entra no concello encaixado at\u00e9 unirse co r\u00edo Verdugo en Ponte da Barca, no Salto do Inferno, e logo os dous xuntos desembocan na enseada de San Sim\u00f3n.\nO clima \u00e9 oce\u00e1nico, h\u00famido na costa e de monta\u00f1a no interior. Chove bastante (1.500\u00a0mm.), se ben non venta demasiado, co que a temperatura media no ver\u00e1n non supera os 20\u00a0\u00b0C e a do inverno non baixa dos 10\u00a0\u00b0C.\nEconom\u00eda.\nA\u00ednda que mant\u00e9n un car\u00e1cter rural, a proximidade de Vigo provoca que o sector primario roce s\u00f3 o 10 % da poboaci\u00f3n activa e dimin\u00faa rapidamente. Do mar extr\u00e1ense ameixas, berberechos e ostras.\nTam\u00e9n dimin\u00fae o sector secundario (35 % da poboaci\u00f3n), que mostra dependencia de desprazamentos diarios a Pontevedra e Vigo. A metade da poboaci\u00f3n dedicada ao sector terciario faino no comercio retallista, empresas de transportes e restaurantes.\nHistoria.\nA historia do territorio durante a Idade Media xira en volta do castelo de Soutomaior e da familia que o fundou, especialmente Pedro \u00c1lvarez de Soutomaior (Pedro Madruga), que se enfrontou aos irmandi\u00f1os e loitou na guerra din\u00e1stica que precedeu o reinado dos Reis Cat\u00f3licos.\nPatrimonio.\nO castelo de Soutomaior, no monte Viso, foi constru\u00eddo no s\u00e9culo XII e transformouse no XV nunha fortaleza medieval parcialmente destru\u00edda durante a revolta irmandi\u00f1a.\nNo monte da Peneda houbo un castro, do que se conservan restos de tres vivendas e a muralla. Na idade media constru\u00eduse al\u00ed a fortaleza de Castriz\u00e1n, derrubada en 1478 durante a Gran Guerra Irmandi\u00f1a. Posteriormente constru\u00eduse o santuario da Virxe das Neves, tam\u00e9n chamada capela da Peneda. Nela cel\u00e9branse d\u00faas romar\u00edas anuais: o luns de pascua e o 5 de agosto.\nEn Aranza at\u00f3pase o santuario da Virxe da Pena de Francia, constru\u00eddo en 1788.\nA igrexa de Santiago de Arcade \u00e9 rom\u00e1nica e conserva unha interesante portada e capiteis. Na parroquia de Arcade hai 8 cruceiros (adro parroquial, O Calvario, r\u00faa Leiras, r\u00faa Valmonte, Negueir\u00f3s, r\u00faa do Calacual, capela da Peneda e Cimadevila) e 2 petos de \u00e1nimas (A Cacharela e A Devesa).\nNa parroquia de Soutomaior hai 6 cruceiros (adro, cemiterio, As Laxes, Moreira, santuario da Virxe da Pena de Francia e Cortellas), 7 cruces, un peto de \u00e1nimas e un esmoleiro.\nLugares de Soutomaior.\nPara unha lista completa de todos os lugares do concello de Soutomaior vexa: Lugares de Soutomaior."}
{"id": "5230", "revid": "85894", "url": "https://gl.wikipedia.org/wiki?curid=5230", "title": "Triacastela", "text": "Triacastela (do lat\u00edn \"tria castella\", 'tres castros') \u00e9 un concello da provincia de Lugo en Galicia. Pertence \u00e1 comarca de Sarria. Segundo o INE en 2018 ti\u00f1a 643 habitantes .\nPatrimonio.\nO concello est\u00e1 atravesado pola ruta francesa do cami\u00f1o de Santiago.\nNo concello at\u00f3pase a Cova de Eir\u00f3s, que se v\u00e9n escavando desde 1990 e na que xa se atoparon importantes restos da fauna galega de hai m\u00e1is de 35.000 anos, entre eles restos de m\u00e1is de 40 individuos de oso das cavernas (\"Ursus spelaeus\"), c\u00e9rvidos e b\u00f3vidos; as\u00ed como materiais l\u00edticos adscritos ao Paleol\u00edtico Medio e, polo tanto, a humanos neandertalenses. O 20 de agosto de 2012 f\u00edxose p\u00fablico o descubrimento de mostras de arte rupestre, as primeiras descubertas en Galicia polo de agora.\nToponimia.\nA orixe do top\u00f3nimo non est\u00e1 clara a\u00ednda que no escudo municipal aparezan tres castelos dos que non hai noticia que houbese nunca polos arredores. Alg\u00fans interpretan que Triacastela pode derivar de tres castros (castellum) que forman unha especie de tri\u00e1ngulo e que son o de Triacastela, o de Tras do Castro (ou o de San Adri\u00e1n) e o de Lagares.\nLugares de Triacastela.\nPara unha lista completa de todos os lugares do concello de Triacastela vexa: Lugares de Triacastela."}
{"id": "5231", "revid": "85894", "url": "https://gl.wikipedia.org/wiki?curid=5231", "title": "Sarria", "text": "Sarria \u00e9 unha vila galega da provincia de Lugo, capital da comarca de Sarria. Cos seus 13.345 habitantes segundo o INE \u00e9 o quinto en poboaci\u00f3n da provincia. O seu xentilicio \u00e9 /sarri\u00e1.\nXeograf\u00eda.\nEst\u00e1 situado na metade sur da provincia. Limita ao norte cos concellos de L\u00e1ncara e O P\u00e1ramo, ao sur co Incio, ao leste con Samos e ao oeste con Paradela. No territorio do concello de Sarria p\u00f3dense distinguir tres zonas xeogr\u00e1ficas: unha chaira situada no centro e oeste, entre 500 e 700 de altitude, unha zona monta\u00f1osa ao oeste, que chega aos 800 metros no Monte P\u00e1ramo ou no Monte de Santa Icia, e o val ou \"Veiga de Sarria\", a 400 m. Abundan os terreos de labrad\u00edo, especialmente lameiros, e os bosques son reducidos e sit\u00faanse \u00e1 beira dos r\u00edos.\nVarios r\u00edos e regatos ba\u00f1an o concello. O principal r\u00edo, que d\u00e1 nome \u00e1 vila \u00e9 o Sarria, que nace nas monta\u00f1as de Triacastela. Nel verten o r\u00edo Celeiro e o Ferreiros.\nClima.\nTen un clima oce\u00e1nico con influencia continental, debido ao afastamento do mar e a situarse nun val.\nOs invernos son fr\u00edos con xeadas frecuentes e os ver\u00e1ns suaves, sendo os meses con temperaturas m\u00e1is baixas de novembro a marzo, cunha media duns 6\u00a0\u00b0C; e os meses con temperaturas m\u00e1is altas xullo e agosto, cunha media duns 18\u00a0\u00b0C. A oscilaci\u00f3n t\u00e9rmica \u00e9 de 13\u00a0\u00b0C.\nAs precipitaci\u00f3ns, abundantes, oscilan entre 933\u00a0mm e os 1457\u00a0mm; rep\u00e1rtense regularmente ao longo de todo o ano, sendo menos frecuentes nos meses de ver\u00e1n.\nHistoria.\nPrehistoria e historia antiga.\nA zona onde m\u00e1is tarde estar\u00eda localizada Sarria e a s\u00faa comarca xa estaba habitada no Neol\u00edtico. Daquela \u00e9poca quedan numerosos restos arqueol\u00f3xicos como poden ser as m\u00e1moas e as posteriores insculturas (ou gravados en pedras ou rochas) nas parroquias de Maside e Barbadelo. Destaca a necr\u00f3pole de Santa Mari\u00f1a, declarada Ben de interese cultural.\nDa cultura castrexa cons\u00e9rvanse os castros de San Cosme da Pena, Outeiro de Goi\u00e1n, Teilonxe, Santa Ic\u00eda en terras de Froi\u00e1n, San Miguel de Vilapedre, Tremeado, Padri\u00f1\u00e1n, Betote e Tosal. Alg\u00fans estiveron ocupados at\u00e9 a romanizaci\u00f3n de Galicia.\nA presenza romana en Sarria v\u00e9n ligada a Lucus Augusti e Castro Dactonio (Monforte de Lemos). As escavaci\u00f3ns arqueol\u00f3xicas revelaron a presenza de d\u00faas vilas romanas localizadas en Vilar de Sarria e en Santo Antol\u00edn. Tam\u00e9n se achou unha estela funeraria en Vilar de Sarria que agora est\u00e1 exposta no Museo de Pontevedra.\nNo per\u00edodo Suevo localizouse o condado Sarriense na zona que vai desde o r\u00edo Neira ata o r\u00edo Sil, abarcando as terras de O Cebreiro, Valcarce e O Courel. O resto da comarca sarri\u00e1 pertenceu ao condado paramense.\nA conquista musulm\u00e1 foi escasa e non deixou case rastros arquitect\u00f3nicos ou topon\u00edmicos. O \u00fanico sinalado desta \u00e9poca foi que houbo unha repoboaci\u00f3n da comarca de Sarria \u00e1 que non foi allea o mosteiro de Samos.\nIdade Media.\nA fundaci\u00f3n do mosteiro de Santo Estevo de Calvor \"in villa Ast\u00f3rica\" est\u00e1 datada no ano 785. No primeiro per\u00edodo medieval hai que destacar que se consolida o Condado de Sarria, no que os seus tenentes levaban xa a partir do s\u00e9culo X o nome de \u201cComes in Sarria\u201d ou \u201cComes in Elar\u00edn\u201d, xa que en Lar\u00edn (L\u00e1ncara) estaba a \u201cVila Real\u201d onde resid\u00edan os meiri\u00f1os e xu\u00edces reais que ti\u00f1an xurisdici\u00f3n entre o Mi\u00f1o e o Sil, e nalg\u00fans casos \u201cata a beira do mar\u201d.\nAdemais do condado sarriense, normalmente vinculado ao Condado de Lemos e \u00e1 familia real, houbo outras tenzas en Louseiro e Froi\u00e1n, as\u00ed como unha \u201cmandatio\u201d en Barbadelo, xunto con posesi\u00f3ns ligadas aos reis en Louseiro e en San Cosmede.\nDeste tempo queda a referencia a diferentes mosteiros, xeralmente de tipo familiar, que acabaron baixo a tutela do mosteiro de Samos: San Mateu de Vilapedre, Santo Antoni\u00f1o de Sarria, Santa Mar\u00eda de Corvelle, Santo Estevo de Calvor, San Paio de Cesar, San Paio e San Miguel de Pi\u00f1eira, San Salvador de Rosende, Santiago e San Marti\u00f1o de Barbadelo, Santiago de Mortol\u00e1ns en Froi\u00e1n, San Salvador de Barxa, Santo Adriao de Monte P\u00e1ramo... que deron lugar a unha intensa colonizaci\u00f3n das terras e \u00e1 renovaci\u00f3n das t\u00e9cnicas de cultivo.\nO Cami\u00f1o de Santiago foi o motor da creaci\u00f3n de novos hospitais, ermidas, pontes e mes\u00f3ns, atraendo a instituci\u00f3ns asistenciais (\u201cOs Madalenos\u201d en Sarria, con varias bulas papais, os Templarios en Santo Estevo de Barbadelo...).\nNo s\u00e9culo XII Gutierre Ruiz de Castro adquiriu o se\u00f1or\u00edo de Lemos e Samos co seu casamento con Elvira Osorio, momento no que prob\u00e1belmente se fundou a fortaleza de Sarria (destru\u00edda polos irmandi\u00f1os en 1467). A finais deste s\u00e9culo fundouse Vilanova de Sarria, da man do rei Afonso IX, asign\u00e1ndolle o foro co que ir\u00eda rexerse como vila real. O rei morrer\u00eda na mesma vila o d\u00eda 24 de setembro de 1230.\nNo ano 1280 xa estaba completada a estrutura da vila (cami\u00f1o franc\u00e9s, R\u00faa de Queiroga e R\u00faa do Pombal), e xa contaba con d\u00faas igrexas (San Salvador e Santa Mari\u00f1a), un mosteiro (A Madalena) e d\u00faas ermidas (Santiago do Mercado e Santa Mar\u00eda de Barbadelo).\nA vila converteuse en feudo cando o rei Pedro I lle concedeu a Fernando de Castro as Pobras de Sarria, San Xuli\u00e1n e Outeiro de Rei en 1360. No ano 1366 vinculouse co condado de Lemos, pasando a ter car\u00e1cter hereditario.\nA influencia do Condado medrou ao ter xurisdici\u00f3n sobre as \u201cCinco Pobras\u201d (A Pobra de Sarria, San Xuli\u00e1n da Pobra, A Pobra de Adai, Santo Estevo da Pobra de Neira de Susao, e Pobra de Triacastela). Para gobernalas creouse en Sarria un \u201cmeiri\u00f1o maior\u201d, e \u201cmeiri\u00f1os subalternos\u201d en cada unha das ditas pobras.\nA fortaleza pol\u00edtica de Sarria ti\u00f1a correspondencia na multitude de fortalezas (Fortaleza de Sarria) e castelos documentados (Castelo de Loureiro de Froi\u00e1n, Castelo de Louseiro, Castelo dos Infantes, Castelo de Meixente e Torre de Domiz) desde as cales gobernaban familias fidalgas, donas de pequenas xurisdici\u00f3ns.\nA revolta irmandi\u00f1a tivo incidencia nestas terras, tanto polo que se refire ao primeiro momento de triunfo do campesi\u00f1ado (a fortaleza de Sarria foi derrubada) como na represi\u00f3n que veu despois, coa vitoria dos nobres (reconstruci\u00f3n de castelos e fortalezas).\nEn 1543 este se\u00f1or\u00edo converteuse en marquesado dos Castro, que o mantiveron at\u00e9 1777, cando pasou \u00e1 casa de Alba.\nIdade Moderna.\nNo ano 1503 Fernando de Castro foi nomeado Marqu\u00e9s de Sarria por Carlos I.\nDin\u00eds de Castro fundou a finais do s\u00e9culo XVI o Hospital de Santo Ant\u00f3n, para a atenci\u00f3n dos peregrinos que volv\u00edan de Santiago, e en 1568 o mosteiro da Madalena integrouse na Orde Agosti\u00f1a, desaparecendo as\u00ed a Orde dos Benaventurados M\u00e1rtires de Cristo (\u201cOrde dos Madalenos\u201d), que o gobernaran nos tres s\u00e9culos anteriores.\nO descenso das peregrinaci\u00f3ns a Compostela trouxo un longo per\u00edodo de decadencia para a vila. No s\u00e9culo XIII contaba s\u00f3 con setenta casas na vila e uns poucos comercios (taberna, obradoiro de candeas de sebo, unha carnizar\u00eda e un alabacer\u00eda). A suma de todas as parroquias non xuntaba m\u00e1is de 350 persoas.\nEn 1794 creouse a Escola de Primeiras Letras, con cargo \u00e1s rendas do Hospital de Santo Ant\u00f3n. Ampliouse a xurisdici\u00f3n de Sarria, abarcando os Partidos de Andadur\u00eda, A Veiga, Ferreiros, Sobre da Riba, Froi\u00e1n e Lobataira.\nIdade Contempor\u00e1nea.\nNo s\u00e9culo XIX durante a invasi\u00f3n francesa produciuse un saqueo de igrexas (a\u00ednda que os invasores tam\u00e9n esix\u00edan gran e di\u00f1eiro).\nA creaci\u00f3n do Concello Constitucional e o Partido Xudicial de Sarria en 1820 supuxo unha gran modificaci\u00f3n do r\u00e9xime administrativo. En 1840 formouse de modo definitivo o concello, composto por 51 parroquias, que provi\u00f1an das antigas xurisdici\u00f3ns do Marquesado de Sarria, Castelo dos Infantes, Vilapedre, Goi\u00e1n, Vilar, Torre de Domiz, A Pinza, e outras procedentes de Samos.\nA desamortizaci\u00f3n trouxo como consecuencia a desaparici\u00f3n da vida comunitaria no mosteiro da Madalena. As rendas e terras dos mosteiros foron adquiridas en poxa, maioritariamente pola burgues\u00eda emerxente.\nAs guerras carlistas tiveron en Sarria certa importancia, xa que esta zona foi unha das que tivo presenza de partidas, en especial a do chamado \u201cSouto de Remesar\u201d, chegando a declararse o estado de guerra en 1839.\nA apertura da estrada de Lugo a Valdeorras (cara 1850) e do ferrocarril (1880) supuxeron un grande impulso para o desenvolvemento da comarca, potenciando o comercio e a sa\u00edda dos produtos naturais. A vila expandiuse pola veiga e naceron novos barrios (San L\u00e1zaro, A Estaci\u00f3n, As Casetas..), nos que se asentou preferentemente xente for\u00e1nea que estableceron almac\u00e9ns e pequenas industrias.\nEn 1885 inaugurouse a nova igrexa de Santa Mari\u00f1a. En 1896 instal\u00e1ronse en Sarria os Padres Mercedarios e inaugur\u00e1ronse as Escolas Publicas, doaz\u00f3n do fil\u00e1ntropo sarriao Mat\u00edas L\u00f3pez. A s\u00faa vi\u00fava, Marquesa de Casa L\u00f3pez, creou o Hospital Municipal, no Campo de Outeiro, inaugurado en 1909.\nA actividade comercial e industrial da vila foi en aumento, e a principios do s\u00e9culo XX xa acadaba unha poboaci\u00f3n de 1500 habitantes. Abr\u00edronse novas r\u00faas e inici\u00e1ronse actividades orientadas \u00e1 exportaci\u00f3n (gando, cereais, casta\u00f1as, patacas, xam\u00f3ns e chourizos), que fixeron que a riqueza fose en aumento. En 1915 chegou a electricidade, e pouco m\u00e1is tarde a tra\u00edda de augas.\nOs per\u00edodos da Segunda Rep\u00fablica e a ditadura franquista trouxeron un aumento do n\u00famero de estradas, escolas, e a urbanizaci\u00f3n das principais r\u00faas da vila.\nA factor\u00eda de cementos de Oural sinalou, a partir dos anos 1960, o comezo dun proceso de industrializaci\u00f3n apoiado na construci\u00f3n e na industria do moble, que xunto co regreso de emigrados en Am\u00e9rica e Europa, marcaron a engalaxe econ\u00f3mica, cun proceso parello de modernizaci\u00f3n do sector agr\u00edcola-gandeiro.\nA posta en funcionamento de novos centros de ensino (Colexios P\u00fablicos en Sarria e Oural, Colexio da Asunci\u00f3n, Colexio da Mercede, IES Xograr Afonso G\u00f3mez, IES Gregorio Fern\u00e1ndez e a FP), as\u00ed como da residencia de anci\u00e1ns e o centro de diminu\u00eddos ps\u00edquicos, xunto cos equipamentos deportivo e de ocio, fan que a vila de Sarria se converta nun n\u00facleo que irradia influencia sobre unha ampla e rica comarca, constitu\u00edndo un centro de servizos din\u00e1mico e con oferta moi diversificada.\nDemograf\u00eda.\nSarria, cunha poboaci\u00f3n de 13.504 habitantes en 2014, \u00e9 o quinto concello m\u00e1is poboado da provincia de Lugo tras Lugo, Monforte de Lemos, Viveiro e Vilalba, e o segundo m\u00e1is poboado do Cami\u00f1o de Santiago dentro de Galicia, por detr\u00e1s de Santiago de Compostela.\nDos 13.504 habitantes, 8.550 viven na vila de Sarria, mentres que o resto est\u00e1n repartidos polos 184,62\u00a0km\u00b2 do concello, nas 49 parroquias rurais restantes.\nA s\u00faa densidade de poboaci\u00f3n \u00e9 de 73.17 hab./km\u00b2, sendo unha das m\u00e1is altas da provincia.\nEconom\u00eda.\nSarria \u00e9 a cabeceira dunha comarca extensa. D\u00e9belle gran parte da s\u00faa relevancia \u00e1 chegada do cami\u00f1o de ferro a finais do s\u00e9culo XIX e \u00e1 s\u00faa relaci\u00f3n co sector gandeiro. O sector primario ocupa ao 35% da poboaci\u00f3n, a industria ao 30 % (un terzo na construci\u00f3n) e ao outro 35% o sector terciario. Industrialmente, prod\u00facense chourizos e xam\u00f3ns, as\u00ed como pensos. Mais de Sarria o que destaca \u00e9 a fabricaci\u00f3n de mobles. Hai unha f\u00e1brica de cementos en Oural, a cal perdeu moitos postos de traballo trala \u00faltima crise. No concello ten a s\u00faa sede a empresa de auga mineral embotellada Fontecelta.\nPatrimonio hist\u00f3rico e art\u00edstico.\nMu\u00ed\u00f1os.\nO grande aproveitamento que as augas do r\u00edo Sarria tiveron ao longo dos s\u00e9culos para mover mu\u00ed\u00f1os e relos, queda patente na relaci\u00f3n que se fai a continuaci\u00f3n:\nAproveitamentos do r\u00edo.\nProduci\u00f3n de electricidade.\nHai que citar as seguintes centrais de produci\u00f3n hidroel\u00e9ctrica: \nPresas.\nMoitas das presas serviron para encorar a auga destinada aos mu\u00ed\u00f1os, outras serviron para os caneiros e pesqueiras (suprimidos a primeiros do s\u00e9culo XX), e para as regas.\nAs regas m\u00e1is destacadas son as de: Renche, Viladetr\u00e9s, Reiriz-Sivil, Perros-Barxa, Ribela desde a Presa do Peago, Sarria: Presa do Caneiro-Pradeda, Presa da Nogueira-A Ribeira, Presa dos Escallos-A Veigui\u00f1a, San Xuli\u00e1n da Veiga.\nOutros lugares.\nEntre a Ponte Castelao e a Ponte de Ferro, ou do Areal, est\u00e1 prohibida a pr\u00e1ctica da pesca.\nParaxes de interese:\nLugares de Sarria.\nPara unha lista completa de todos os lugares do concello de Sarria vexa: Lugares de Sarria."}
{"id": "5232", "revid": "85894", "url": "https://gl.wikipedia.org/wiki?curid=5232", "title": "Samos", "text": "Samos \u00e9 un concello da provincia de Lugo, pertencente \u00e1 comarca de Sarria. Segundo o IGE en 2014 ti\u00f1a 1.458 habitantes . O seu xentilicio \u00e9 samanense .\nLocalizaci\u00f3n.\nLimita ao norte co concello de L\u00e1ncara; ao sur cos do Folgoso do Courel e A Pobra do Broll\u00f3n; ao leste cos de Triacastela, Pedrafita do Cebreiro e Folgoso do Courel e ao oeste cos de Sarria e O Incio. Pertence ao partido xudicial de Sarria e \u00e1 diocese de Lugo.\nSamos at\u00f3pase nos contrafortes das serras orientais de Galiza, montes de L\u00f3uzara, Serra do Oribio e Montes da Albola. O relevo \u00e9 moi accidentado; a altitude media \u00e9 superior aos 700 m. e m\u00e1xima est\u00e1 no Oribio, a 1.443 m. O r\u00edo Sarria, afluente do Mi\u00f1o, drena a vertente occidental e polo leste baixa o r\u00edo L\u00f3uzara cara o Lor e posteriormente o Sil. Poden apreciarse tres zonas ben diferenciadas: a central, zona de asentamento das poboaci\u00f3ns m\u00e1is importantes; a zona norte, m\u00e1is aberta e con terras en pendente e suaves lombas, e L\u00f3uzara, a zona sur, cunha paisaxe brav\u00eda chea de monta\u00f1as e vales.\nA oscilaci\u00f3n t\u00e9rmica \u00e9 grande, uns 13\u00a0\u00b0C: o clima \u00e9 fr\u00edo no inverno e xea con frecuencia. As precipitaci\u00f3ns van desde os 900 aos 1.500\u00a0mm.\nO concello est\u00e9ndese sobre 136,77\u00a0km\u00b2 e a cidade m\u00e1is pr\u00f3xima \u00e9 Lugo, a 43\u00a0km.\nHistoria.\nDa \u00e9poca do megalitismo cons\u00e9rvase a necr\u00f3pole de Santa Mari\u00f1a, un conxunto de corenta m\u00e1moas declarado Ben de Interese Cultural.\nEn \u00e9poca sueva Marti\u00f1o de Dumio fundou o mosteiro, ao que est\u00e1 ligada toda a historia de Samos. O nome prov\u00e9n de \"Samanos\", que posibelmente fai referencia a un lugar habitado por unha comunidade relixiosa. O mosteiro abandonouse brevemente arredor do ano 714 at\u00e9 que Froila I llo asignou ao abade Arxerico. Nel pasou a s\u00faa adolescencia o futuro rei Afonso II o Casto ap\u00f3s o asasinato do seu pai, Froila I, no ano 768.\nOs dominios do mosteiro f\u00f3ronse ampliando, especialmente desde que o papa Alexandre III lle concedeu unha bula no ano 1175 outorg\u00e1ndolle dereitos e rendas sobre 105 igrexas de todo o reino. Nos s\u00e9culos XVII e XVIII lev\u00e1ronse a cabo numerosas obras nel, d\u00e1ndolle a s\u00faa arquitectura actual.\nEconom\u00eda.\nDesde comezos do s\u00e9culo XX, Samos perdeu o 70% da s\u00faa poboaci\u00f3n, especialmente entre 1940 e 1980. O 85% ded\u00edcase \u00e1 agricultura, fundamentalmente a gander\u00eda, con vacas e tam\u00e9n porcos e ovellas.\nPatrimonio hist\u00f3rico e art\u00edstico.\nDesde hai tempo, moitos peregrinos desv\u00edanse do cami\u00f1o de Santiago entre Triacastela e Sarria para visitar o Mosteiro de San Xuli\u00e1n de Samos.\nPr\u00f3xima a este est\u00e1 a capela do Salvador, constru\u00edda a finais do s\u00e9culo IX con influencia moz\u00e1rabe.\nLugares de Samos.\nPara unha lista completa de todos os lugares do concello de Samos vexa: Lugares de Samos."}
{"id": "5233", "revid": "15490", "url": "https://gl.wikipedia.org/wiki?curid=5233", "title": "O P\u00e1ramo", "text": "O P\u00e1ramo \u00e9 un concello da provincia de Lugo, pertencente \u00e1 comarca de Sarria. Segundo o IGE en 2014 ti\u00f1a 1484 habitantes .\nXeograf\u00eda.\nO concello do P\u00e1ramo est\u00e1 situado ao sur da provincia de Lugo, e ten 74,8\u00a0km\u00b2. A zona norte est\u00e1 situada na Chaira de Lugo, a unha baixa altitude e cun relevo chan. A zona sur linda coa serra do P\u00e1ramo, que se estende de suroeste a nordeste. Nela est\u00e1n as cumios m\u00e1is altos do concello: o Monte do P\u00e1ramo (876 m), o Monte Maior (792 m) e o Monte Novo (604 m).\nRede Fluvial.\nO P\u00e1ramo est\u00e1 situado na conca do r\u00edo Mi\u00f1o, que serve de fronteira natural cos concellos de Portomar\u00edn e Gunt\u00edn. O r\u00edo Neira serve de fronteira polo norte. O r\u00edo Sarria fl\u00fae polo leste do concello.\nClima.\nO clima do P\u00e1ramo pertence \u00e1 variedade oce\u00e1nica con tendencia \u00e1 continentalizaci\u00f3n, con invernos frescos e ver\u00e1ns suaves, cunha temperatura media anual de 12\u00a0\u00b0C, con m\u00ednimas en xaneiro de 6 a 7\u00a0\u00b0C e m\u00e1ximas en agosto de 18 e 19 \u00ba, cunha amplitude t\u00e9rmica anual de case 13\u00a0\u00b0C.\nAs precipitaci\u00f3ns son abundantes, con algo m\u00e1is de 1.000\u00a0mm anuais, sendo decembro e xaneiro os meses m\u00e1is h\u00famidos e xullo e agosto os m\u00e1is secos.\nHistoria.\nSegundo Manuel Amor Meil\u00e1n, a primeira referencia escrita sobre as terras do P\u00e1ramo data do concilio de Lugo celebrado en 569, onde se estableceron os l\u00edmites dos once condados pertencentes \u00e1 diocese de Lugo. O \"Condado Paramiensis\", limitado pola confluencia do Sarria e o Neira polo noroeste, seguindo a marxe do Neira polo norte, o Mi\u00f1o polo oeste, e o Sil polo sur. Ademais de S\u00e1a de P\u00e1ramo, abrangu\u00eda as parroquias de Vilasante, Ribeira, Chanca, Paradela e O Incio.\nNa Idade Media existiu o convento de San Salvador do P\u00e1ramo, xa existente no s\u00e9culo X, segundo se le na carta de restauraci\u00f3n da igrexa de San Xo\u00e1n de Friolfe, datada en 910, asinada por catro abades, oito presb\u00edteros, catro di\u00e1conos e sete testemu\u00f1as.\nNo ano 1255 Afonso X confirmou un privilexio que expedira en 1246, sendo infante, a favor da Orde Hospitalaria de Sarria, polo cal fac\u00eda doaz\u00f3n de \"P\u00e1ramo en Gallicia que yaze en onor de Sarria como parte de Riva de Neira\".\nEn 1812, trala reordeaci\u00f3n territorial, O P\u00e1ramo int\u00e9grase na provincia \u00fanica de Galicia. En 1822, coa divisi\u00f3n en catro provincias, e coa ordenaci\u00f3n territorial de 1833, queda adscrito \u00e1 nova provincia de Lugo.\nPatrimonio.\nExisten restos prehist\u00f3ricos, coma os t\u00famulos megal\u00edticos achados na Parroquia de San Andr\u00e9 da Ribeira. Da cultura castrexa cons\u00e9rvanse os castros de Friolfe, Gondrame, Mosc\u00e1n, Torre, Vilarmosteiro e Pi\u00f1eiro. Cons\u00e9rvanse as medorras da G\u00e1ndara e A Torre.\nDo rom\u00e1nico cons\u00e9rvanse as igrexas parroquiais de Grall\u00e1s, Vilarmosteiro, Gondrame e Vileiriz. Esta \u00faltima, do s\u00e9culo XII, ten a \u00e1bsida rectangular. Outros templos menores son a capelas de Regueiroescuro ou a de Santa Engracia.\nO pazo de Vilafiz ten planta rectangular. Conta cun pombal de cachotar\u00eda e cadeirado de granito nas esquinas, portas e vent\u00e1s. A capela, situada a car\u00f3n do pazo, ten un campanario barroco.\nOutras construci\u00f3ns civ\u00eds de importancia son o pazo de Paredes, a Torre de Neira (constru\u00edda en 1849), a casa medieval de Sarmiento, a casa da Barreira, casa da M\u00e1moa, casa Teixeiro, torre da Barreira e torre do Mariscal.\nNa carballeira do Campo da Feira cel\u00e9brase os d\u00edas 10 e 25 a feira.\nLugares do P\u00e1ramo.\nPara unha lista completa de todos os lugares do concello de P\u00e1ramo vexa: Lugares do P\u00e1ramo."}
{"id": "5234", "revid": "15490", "url": "https://gl.wikipedia.org/wiki?curid=5234", "title": "Paradela", "text": "Paradela \u00e9 un concello da provincia de Lugo, pertencente \u00e1 comarca de Sarria, que forma parte da Ribeira Sacra. Segundo o INE a s\u00faa poboaci\u00f3n no 2017 era de 1.851 habitantes O seu xentilicio \u00e9 \u00ab\u00bb.\nXeograf\u00eda.\nParadela sit\u00faase no suroeste da provincia de Lugo, entre o val do r\u00edo Mi\u00f1o e a depresi\u00f3n de Sarria. Limita ao norte co P\u00e1ramo, ao sur con B\u00f3veda e O Savi\u00f1ao, ao leste con Sarria e O Incio, e ao oeste con Taboada e Portomar\u00edn. Ten uns 121,12\u00a0km\u00b2, repartidos en 18 parroquias.\nPolo oeste pasa o r\u00edo Mi\u00f1o, e atravesando a parte norte est\u00e1 o r\u00edo Loio. O punto m\u00e1is alto \u00e9 Pena Ventureira (838 m), sendo a altitude media do concello de 600 m.\nHer\u00e1ldica.\nO concello de Paradela aprobou o 16 de abril de 1986 o proxecto de Estudo Her\u00e1ldico e Estandarte para o Concello redactado por Vicente C\u00e1rdenas y Vicent, sendo aprobado definitivamente pola Xunta de Galicia o 16 de outubro do mesmo ano.\nNo escudo aparece a mitra, representando o mosteiro de Santa Mar\u00eda de Loio, que aparece nomeado na Bula aprobatoria da Constituci\u00f3n can\u00f3nica da Orde de Santiago, expedida polo Papa Alexandre III.\nA camp\u00e1 representa a de San Miguel, \u00e1 que sempre se lle atribu\u00edu unha axuda milagreira nos partos dificultosos.\nA grande Cruz de Santiago, no centro, lembra o paso do cami\u00f1o franc\u00e9s a Santiago de Compostela polo concello, onde houbo importantes hospitais de peregrinos, as\u00ed como unhas das primeiras posesi\u00f3ns e casas matrices da Orde.\nOs dous casti\u00f1eiros representan a destacada riqueza forestal de Paradela.\nPatrimonio.\nNo concello sit\u00faanse o mosteiro de San Facundo de Ribas de Mi\u00f1o (s\u00e9culo XIII), o mosteiro de Santa Mar\u00eda de Castro de Rei e o mosteiro de Santa Mar\u00eda de Loio.\nToponimia.\nSegundo Nicandro Ares \"Paradela\" \u00e9 o nome do concello e de catro parroquias, mais non de ning\u00fan lugar. \u00c9 un diminutivo de parada (lat\u00edn \"parata\") nun cami\u00f1o, como o Cami\u00f1o de Santiago.\nPersonaxes ilustres.\nEn Paradela naceron Xos\u00e9 Arias Fern\u00e1ndez, Jos\u00e9 Ram\u00f3n Dosio L\u00f3pez, Emilio Gol\u00e1s, Jos\u00e9 L\u00f3pez Armesto, Jos\u00e9 L\u00f3pez L\u00f3pez, Luis L\u00f3pez L\u00f3pez, Diego L\u00f3pez Rodr\u00edguez, Jos\u00e9 Manuel Mato D\u00edaz, Xes\u00fas Mato Mato, Manuel Rodr\u00edguez L\u00f3pez e Maximino Rodr\u00edguez Perez.\nLugares de Paradela.\nPara unha lista completa de todos os lugares do concello de Paradela vexa: Lugares de Paradela."}
{"id": "5235", "revid": "15490", "url": "https://gl.wikipedia.org/wiki?curid=5235", "title": "L\u00e1ncara", "text": "L\u00e1ncara \u00e9 un concello da provincia de Lugo, pertencente \u00e1 comarca de Sarria. Segundo o IGE no 2014 ti\u00f1a 2.789 habitantes . O seu xentilicio \u00e9 \u00ab\u00bb.\nFamilia Castro.\nDe L\u00e1ncara era \u00c1ngel Castro Argiz, pai de Fidel Castro, que a finais do s\u00e9culo XIX emigrou \u00e1s Am\u00e9ricas. O propio Fidel Castro visitou a aldea de seu pai o 27 de xullo de 1992, convidado polo presidente Manuel Fraga. Na visita co\u00f1eceu a casa familiar (onde hoxe hai unha placa), a d\u00faas das s\u00faas curm\u00e1s, foi nomeado fillo adoptivo e asistiu a unha romaxe t\u00edpica. Castro dixo que para el era unha \u00abgrande honra ser descendente de galegos, e que a casa de seu pai non fose un pazo, sen\u00f3n unha casoupa moi humilde\u00bb. Fidel tam\u00e9n mencionou \u00abos xenes de rebeld\u00eda que hai no esp\u00edrito galego\u00bb, e lembrou que moitos dos que lle seguiron na loita armada contra Fulgencio Batista eran orixinarios desta terra.\nPol\u00edtica.\nEn outubro do ano 2009 o PPdG presentou unha moci\u00f3n de censura cun tr\u00e1nsfuga do PSOE para derrocar da alcad\u00eda gobernante socialista Dar\u00edo Antonio Pi\u00f1eiro L\u00f3pez. Contou co apoio dos dous concelleiros elixidos por Terra Galega (TeGa), formaci\u00f3n que pola s\u00faa parte os expulsou por dobre militancia no PP.\nDeporte.\nA Pobra de San Xiao tivo un equipo de f\u00fatbol sala, o ED L\u00e1ncara, m\u00e1is co\u00f1ecido polo nome dos seus patrocinadores Muebles Caloto e Barcel Euro. Entre 2004 e 2006 xogou na Divisi\u00f3n de Honra, a m\u00e1xima categor\u00eda do f\u00fatbol sala espa\u00f1ol.\nLugares de L\u00e1ncara.\nPara unha lista completa de todos os lugares do concello de L\u00e1ncara vexa: Lugares de L\u00e1ncara."}
{"id": "5236", "revid": "15490", "url": "https://gl.wikipedia.org/wiki?curid=5236", "title": "O Incio", "text": "O Incio \u00e9 un concello da provincia de Lugo, pertencente \u00e1 comarca de Sarria. Segundo o IGE no 2014 ti\u00f1a 1797 habitantes . O seu xentilicio \u00e9 ou .\nXeograf\u00eda.\nTen unha superficie de 146,09\u00a0km\u00b2. Limita ao norte con Sarria e Samos, ao sur con B\u00f3veda e A Pobra do Broll\u00f3n, ao leste con Samos e ao oeste con Paradela e B\u00f3veda.\nNo concello do Incio est\u00e1 o encoro de Vilasouto, que subministra auga a toda a zona do Val de Lemos.\nCultura.\nToponimia.\nO Incio procede da forma medieval \"Onitio\", rexistrada dende o s\u00e9culo IX.\nPatrimonio.\nPatrimonio arqueol\u00f3xico.\nDa \u00e9poca do megalitismo cons\u00e9rvase a necr\u00f3pole de Santa Mari\u00f1a, un conxunto de corenta m\u00e1moas declarado Ben de Interese Cultural.\nHai petr\u00f3glifos e castros en Go\u00f3, Santa Cristina do Viso, A Cruz do Incio, Trascastro e Vilasouto.\nDa idade media destaca a igrexa de San Pedro Fiz, templo parroquial do Hospital, de arquitectura rom\u00e1nica.\nDeporte.\nO Incio conta cun equipo de f\u00fatbol, chamado O Incio Terra Brava Club de F\u00fatbol, que milita na Segunda Galicia e que xoga os seus partidos como local no campo do Carboeiro. Anteriormente o concello xa contara con equipo de f\u00fatbol, o CD O Incio, que existiu entre 1995 e 2003 e que competiu tam\u00e9n na tempada 2004-05.\nLugares do Incio.\nPara unha lista completa de todos os lugares do concello do Incio vexa: Lugares do Incio."}
{"id": "5237", "revid": "85894", "url": "https://gl.wikipedia.org/wiki?curid=5237", "title": "Ribas de Sil", "text": "Ribas de Sil \u00e9 un concello da provincia de Lugo, pertencente \u00e1 comarca de Quiroga. Segundo o INE a s\u00faa poboaci\u00f3n no 2018 era de 970 habitantes . O seu xentilicio \u00e9 \u00ab\u00bb.\nXeograf\u00eda.\nO concello de Ribas de Sil forma unha estreita lingua de terra entre o r\u00edo Sil (que o separa de Quiroga) e a serra da Mo\u00e1, que separa as provincias de Lugo e Ourense. A s\u00faa capital, San Clodio, sit\u00faase \u00e1 beira do r\u00edo Sil, fronte a Quiroga.\nLimita cos concellos lugueses de Monforte de Lemos ao oeste, A Pobra do Broll\u00f3n ao noroeste, e Quiroga ao norte e leste, e cos concellos ourens\u00e1ns de Castro Caldelas, San Xo\u00e1n de R\u00edo e A Pobra de Trives ao sur.\nHistoria.\nHai restos de presenza humana no Paleol\u00edtico e Mesol\u00edtico. Daquela aproveit\u00e1banse os coios de seixo e cuarcitas formados polos aluvi\u00f3ns do r\u00edo. Tam\u00e9n se fabricaban machadas de pedra pulimentada. A\u00ednda que sen catalogar, hai referenciadas varias m\u00e1moas do Neol\u00edtico. Cons\u00e9rvase alg\u00fan menhir e un cr\u00f3mlech. Da Idade de Bronce cons\u00e9rvanse varias machadas .\nPreto das explotaci\u00f3ns mineiras de ouro utilizadas polos romanos, cons\u00e9rvanse varios castros da Idade de Ferro, como o castro de Abaixo, o de Remeite, ou Os Castros.\nRomanizaci\u00f3n.\nCara ao s\u00e9culo I a. C. os romanos conquistaron a Gallaecia. Atra\u00eddos polas minas de ouro, estableceron explotaci\u00f3ns deste metal nas beiras do r\u00edo Sil, desde Montefurado at\u00e9 a s\u00faa desembocadura no r\u00edo Mi\u00f1o.\nLogo de extraer o metal, o terreo pod\u00eda quedar apto para os cultivos. Ademais de plantar casti\u00f1eiros, que serv\u00edan de alimento para os escravos e traballadores das minas, plant\u00e1ronse vides e oliveiras. A explotaci\u00f3n aur\u00edfera atra\u00eda arredor dela unha forte econom\u00eda, pola subministraci\u00f3n de ferramentas e servizos para os traballadores. As\u00ed mesmo, hab\u00eda unha flu\u00edda rede viaria que conectaba a zona con Astorga, o centro administrativo. No lugar da Ermida, baixo a capela constru\u00edda trala cristianizaci\u00f3n, hai restos da mansi\u00f3n onde previsiblemente habitaba o encargado da explotaci\u00f3n.\nNo s\u00e9culo IV constru\u00eduse o Crism\u00f3n da Ermida, unha das construci\u00f3ns cristi\u00e1s m\u00e1is antigas de Galiza.\nIdade Media.\nDurante a Idade Media era com\u00fan entre os peregrinos que fac\u00edan o cami\u00f1o de Santiago en inverno evitaren o paso polo Cebreiro debido \u00e1s condici\u00f3ns meteorol\u00f3xicas, polo que entraban en Galiza seguindo a antiga V\u00eda XVIII do Itinerario de Antonino. No val de Quiroga existe o Hospital da orde de San Xo\u00e1n. Dita v\u00eda foi utilizada como cami\u00f1o principal non s\u00f3 por peregrinos, sen\u00f3n tam\u00e9n por ex\u00e9rcitos, mendigos e comerciantes e operarios de todo tipo.\nA abad\u00eda de San Clodio foi fundada cara ao s\u00e9culo X por cristi\u00e1ns de orixe leonesa que fux\u00edan da invasi\u00f3n musulm\u00e1. O templo foi posto baixo a advocaci\u00f3n do m\u00e1rtir Claudio de Le\u00f3n.\nEn 1225 o rei Afonso IX outorgoulle \u00e1 vila un foro. A vila estaba baixo control eclesi\u00e1stico. Isto provocou que a revolta irmandi\u00f1a, xa no s\u00e9culo XV, non tivese moita repercusi\u00f3n na zona, provocando s\u00f3 derrube do castelo de Malpica, pertencente \u00e1 casa de Lemos, do que quedan moi poucos restos.\nIdade Moderna.\nEntre os s\u00e9culos XVI e XVIII a zona estivo a cargo de pequenos fidalgos encomendeiros dos grandes se\u00f1ores, ou das grandes igrexas e mosteiros. Deixaron constancia da s\u00faa presenza en diversos escudos en Torbeo, Vilanova, San Romano, Pumares, San Pedro e Pousanova.\nS\u00e9culo XIX.\nLogo da derrota do xeneral Soult en Montefurado por parte das tropas populares, comandadas polo abade de Casoio, o quirogu\u00e9s Xo\u00e1n Ram\u00f3n Quiroga e Ur\u00eda, e o p\u00e1rroco de Bendollo, Francisco Mar\u00eda Cao, as tropas francesas arrasaron con diversas aldeas do concello, como a Pousavella ou Peites. Tam\u00e9n sufriron perdas, e as\u00ed na d\u00e9cada de 1950, durante a ampliaci\u00f3n da estaci\u00f3n de San Clodio - Quiroga, apareceron os restos soterrados de varios militares galos. As tropas francesas incendiaron a igrexa de Ribas de Sil.\nCoa nova ordenaci\u00f3n territorial de 1833 o Concello pasou de pertencer \u00e1 provincia de Ourense \u00e1 de Lugo, e a s\u00faa capitalidade pasou de Torbeo a San Clodio.\nEn 1883 rem\u00e1tanse as obras de construci\u00f3n da li\u00f1a ferroviaria que une Ourense coa meseta. Isto implicou a chegada nos anos anteriores de moitos traballadores for\u00e1neos e o emprego de moitos locais, aumentando a econom\u00eda local e pasando San Clodio a ter unha fisionom\u00eda urbana, co establecemento de comercios e pequenas industrias. Por\u00e9n, o tren rematou cos comercios rexidos polos maragatos, que vend\u00edan alimentos e produtos diversos.\nNa d\u00e9cada de 1950 a estaci\u00f3n de San Clodio - Quiroga viviu outro auxe, pola explotaci\u00f3n das minas de ferro dos cotos Vivaldi e Wagner, que eran transportadas cara aos portos de Vigo e Ferrol con destino a Inglaterra.\nPara conectar a vila co contorno en 1883 iniciouse a construci\u00f3n da ponte de ferro (Ponte Vella) sobre o r\u00edo Sil. A\u00ednda que o trazado l\u00f3xico entre Castro Caldelas e Quiroga ser\u00eda polo paso da Portela, comunicando tam\u00e9n as aldeas das Portas e A Fraga, o interese do cacique Manuel Batanero por que pasase polos seus terreos provocou o seu trazado actual, pasando por Torbeo.\nA ponte ten dous arcos de pedra na marxe esquerda e dous piares, tam\u00e9n de pedra, sobre o leito do r\u00edo, nos que se asentan dous taboleiros met\u00e1licos de pezas cosidas \"in situ\". Malia as fortes riadas, especialmente as de 1909, 1962 (a maior desde que hai rexistros) e 2000, a ponte segue activa.\nS\u00e9culo XX.\nEconom\u00eda.\nNo primeiro terzo do s\u00e9culo XX a econom\u00eda era en grande medida do sector primario. As feiras celebr\u00e1banse o d\u00eda 26 de cada mes at\u00e9 1921 fac\u00edase no adro da igrexa, pero nese ano, sendo alcalde Leopoldo Rodr\u00edguez, f\u00edxose o Campo da Feira onde na actualidade est\u00e1 a praza Maior. Nese ano pasouse a celebrar os d\u00edas 21, dado que os 27 celebr\u00e1base en Quiroga.\nEn San Clodio funcionaba unha f\u00e1brica de ladrillos e outra de caldeiros e baldetas, con forno de galvanizado e taller de forxa, ademais das minas de ferro. Exist\u00eda un Sindicato de Labregos Cat\u00f3licos con economato e d\u00faas sociedades recreativas. En 1910 hab\u00eda 4.159 habitantes, pero na d\u00e9cada de 1920 moita xente emigrou para traballaren na obras p\u00fablicas promovidas durante a ditadura de Primo de Rivera e nas zonas industriais e mineiras de Asturias, Pa\u00eds Vasco e Catalu\u00f1a.\nCoa construci\u00f3n da planta hidroel\u00e9ctrica da Rodela, no r\u00edo Queiroga, chegou a electricidade a San Clodio a comezos dos anos vinte, se ben non chegou \u00e1s zonas rurais at\u00e9 os anos 50 e 60. Malia as deficiencias da instalaci\u00f3n e a escasa potencia da subministraci\u00f3n, permitiu o establecemento de maquinaria el\u00e9ctrica, como serradoiros, cepilladoras, serras ou tornos nas carpinter\u00edas, ou motobombas de subministraci\u00f3n de auga. Tam\u00e9n permitiu o alumeado p\u00fablico, e a nivel particular o uso de aparatos receptores de radio. Nos anos 40 e 50 no local de \"La Sociedad\" o proxeccionista Salvador Ontiveros tra\u00eda o cinemat\u00f3grafo desde Quiroga.\nPor\u00e9n, a potencia da subministraci\u00f3n depend\u00eda do caudal do r\u00edo Queiroga. En ver\u00e1n fac\u00edanse quendas nos serradoiros, e no outono a ca\u00edda da folla que atrancaba a canle provocaba cortes na subministraci\u00f3n.\nEn 1933 constitu\u00eduse El\u00e9ctrica Quiroguesa, mercada en 1943 por Arturo N\u00fa\u00f1ez. A empresa viu resolver en certa medida a falta de potencia, ao distribu\u00edr a produci\u00f3n de Saltos del Sil, empresa que controlaba o encoro de Sequeiros. A s\u00faa construci\u00f3n empregou bastante man de obra do concello e forasteira, que tras acadar certa especializaci\u00f3n foi empregada posteriormente na construci\u00f3n doutros encoros. Saltos do Sil mercou El\u00e9ctrica Quiroguesa, e tras sucesivas operaci\u00f3ns financeiras, na actualidade operan na zona Iberdrola e Gas Natural Fenosa.\nDesde os anos 50, debido \u00e1 campa\u00f1a de electrificaci\u00f3n, desde a estaci\u00f3n de San Clodio sa\u00edron postes de casti\u00f1eiro procedentes dos soutos do contorno e do Courel.\nO 24 de xullo de 1926 tivo lugar o segundo (e de momento o \u00faltimo) accidente de aviaci\u00f3n no concello. Unha escuadra de seis avi\u00f3ns militares dirix\u00edase cara \u00e1 Coru\u00f1a desde Le\u00f3n. A nave Avilla, pilotada polo capit\u00e1n de cabaler\u00eda Ernesto G\u00f3mez de Arce, sufriu unha avar\u00eda. Intentou facer unha aterraxe de emerxencia nun areal, pero ao decatarse de que hab\u00eda coios grandes intentou remontar o voo, pero bateu contra os cables do tendido el\u00e9ctrico. S\u00f3 houbo danos materiais, ao estar parada ese d\u00eda a F\u00e1brica de Luz.\nII Rep\u00fablica e Guerra Civil.\nO goberno de Primo de Rivera decretou en 1926 a desaparici\u00f3n dos foros e promoveu a desarticulaci\u00f3n do sistema caciquil. No concello inspeccionouse a documentaci\u00f3n e contabilidade municipal. O capit\u00e1n Argud\u00edn, axente gobernativo, atopou certas anomal\u00edas e instru\u00edu expediente por desfalco, o que provocou o ingreso na prisi\u00f3n de Queiroga do alcalde.\nNas elecci\u00f3ns municipais de 1931 sa\u00edu elixida por maior\u00eda unha Corporaci\u00f3n Republicana, con maior\u00eda do PSOE e membros de Acci\u00f3n Republicana. A UXT ti\u00f1a sedes agrarias en San Clodio, Torbeo, Figueiredo e Pi\u00f1eira.\nA Revoluci\u00f3n de 1934 trouxo diversos incidentes, como o estoupido de petardos na v\u00eda f\u00e9rrea preto da estaci\u00f3n, un tiroteo a un tren entre San Clodio e Montefurado (resultando ferido o fogueiro), e a queima e saqueo de varios templos.\nSegundo o informe da Xunta de Cultura Hist\u00f3rica e do Tesouro Art\u00edstico de Lugo (feito en outubro de 1937), na igrexa de Santa Mar\u00eda das Neves de Nogueira foron destru\u00eddos parte do retablo do altar maior e dous laterais, o p\u00falpito, t\u00f3dalas imaxes, unha c\u00f3moda de nogueira, os libros rituais e misais e outros obxectos sacros, valor\u00e1ndose os danos en 20.000 pesetas.\nNa igrexa de Santa Luc\u00eda de Rairos esnaquiz\u00e1ronse obxectos art\u00edsticos por valor de 2.000 pesetas.\nA igrexa de Torbeo foi incendiada, salv\u00e1ndose algunhas alfaias que se depositaron no bispado de Ourense.\nO mesmo informe menciona a queima da capela da Covela, na que se respectou a imaxe de San Antonio Abade; o saqueo da capela de San Pedro, co esnaquizamento do retablo barroco, desaparici\u00f3n de imaxes (posiblemente botadas ao r\u00edo), e rotura duns cadros de San Pedro e San Pablo; en Santiago de Soutordei saqueo con desaparici\u00f3n de roupas e esnaquizamento de imaxes, entre elas un San Xos\u00e9; en Vilari\u00f1o intentouse un saqueo, pero foi evitado polos veci\u00f1os.\nA igrexa de San Clodio, que estaba nas mans das autoridades da Fronte Popular, non sufriu danos, o que leva a pensar que os saqueos e incendios foron provocados por elementos illados e grupos incontrolados, e non polas autoridades que posteriormente pagar\u00edan os danos.\nAmais dos danos en templos, 300 homes procedentes das diversas parroquias concentr\u00e1ronse en San Clodio coa intenci\u00f3n de tomar Quiroga, pero desistiron pola presenza das forzas de seguridade. Con todo, tralo remate dos incidentes o 8 de outubro foron procesados 22 persoas, acusadas de rebeli\u00f3n. Foron encarcerados membros destacados dos partidos de esquerdas, amnistiados no 36.\nO 18 de xullo de 1936, d\u00eda do \"Alzamento Nacional\", o alcalde do concello era Marcelino Fern\u00e1ndez Prada, da Fronte Popular. Organ\u00edzase a defensa da rep\u00fablica co recrutamento de homes e o requisamento de armas. Chegan en tren un grupo de mineiros, fuxindo da represi\u00f3n na zona de Ponferrada. Chegan con alg\u00fan fusil, e aprenden \u00e1s mulleres a confeccionar bombas de man artesanais con botes de pementos morr\u00f3ns baleiros, e explosivos con produtos mercados na farmacia.\nDado que o tren non circulaba, o principal acceso era a Ponte de Ferro. Al\u00ed fix\u00e9ronse parapetos con sacos de terra e tendeuse arame de espi\u00f1o entre as varandas. O 22 de xullo chegaron desde Lugo forzas de falanxe, 20 fascistas, e n\u00fameros da Garda Civil, ao mando do capit\u00e1n da Garda Civil Jos\u00e9 L\u00f3pez de Haro Rey. Un\u00edronselles gardas e carabineiros de Quiroga, e tomaron posici\u00f3ns na serra da Robleda, fronte a San Clodio. A superioridade armament\u00edstica, con bombas de man e metralladoras, provocou que os republicanos buscasen refuxio nos montes ou fuxisen en tren. A media tarde as forzas golpistas ocuparon San Clodio, instalando reflectores no paso a nivel para previr un contraataque nocturno. Os membros locais da falanxe un\u00edronse aos ocupantes, pasando a ocupar os postos pol\u00edticos do r\u00e9xime franquista.\nAxi\u00f1a comezou a represi\u00f3n. Os mineiros feridos que chegaran de Castela apareceron asasinados. Mulleres de esquerdas foron humilladas, cort\u00e1ndolles o pelo e sendo obrigadas a limpar as dependencias das novas autoridades. Moitos republicanos, sindicalistas ou afiliados a partidos da esquerda foron paseados ou executados, alg\u00fans \"in situ\" e outros tras xu\u00edzos sumar\u00edsimos tralo paso polo c\u00e1rcere provincial, acusados de pertencer a organizaci\u00f3ns pol\u00edticas ou sindicais, ou s\u00f3 por recibir un informe desfavorable.\nDurante a guerra houbo bastantes fuxidos, refuxiados no monte ou escondidos nas casas. Coa chegada do ex\u00e9rcito en 1939 para garantir a seguridade do ferrocarril que levaba ao porto de Vigo as tropas nazis e para desartellar os n\u00facleos de guerrilleiros, implicou a conmutaci\u00f3n de penas de morte polas de prisi\u00f3n e a maior posibilidade de redenci\u00f3n destas, cesando as execuci\u00f3ns e entreg\u00e1ndose a maior parte das persoas que a\u00ednda estaban fuxidas. Tam\u00e9n ocorreu un escuro episodio de \"guerra sucia\" cando a brigadilla da Garda civil asasinou o antigo alcalde e cacique Leopoldo Rodr\u00edguez Rodr\u00edguez o 14 de agosto de 1950.\nDurante a posguerra, malia que houbo algo de traballo na reconstruci\u00f3n e reconversi\u00f3n das pontes do ferrocarril de ferro a formig\u00f3n e na construci\u00f3n dos encoros e centrais hidroel\u00e9ctricas de Saltos do Sil, tam\u00e9n se emigraba \u00e1 vendima a Valdeorras e \u00e1 sega a Castela, as\u00ed como a Arxentina e Venezuela. Tam\u00e9n trouxo traballo a reforestaci\u00f3n de montes de pi\u00f1eiros, se ben en condici\u00f3ns duras e cun salario baixo.\nNos anos sesenta houbo un \u00e9xodo rural cara \u00e1s zonas industriais de Barcelona e Francia, o que provocou un avellentamento da poboaci\u00f3n a\u00ednda patente e o abandono de diversas aldeas.\nNos anos setenta constru\u00eduse a estrada N-120 e a Ponte Nova entre San Clodio e Quiroga. En principio \u00eda ser unha autoestrada, o Acceso Central a Galicia, que chegaba polo val do Sil \u00e1 Pobra do Broll\u00f3n, onde se ramificaba cara \u00e1 Coru\u00f1a, por Lugo, e cara Monforte, para desde a\u00ed dividirse por Ourense a Vigo e por Chantada e Lal\u00edn a Santiago. Finalmente, ante o alto custo do proxecto, decidiuse mellorar as estradas nacionais existentes.\nTam\u00e9n se constru\u00edu nesa \u00e9poca a casa do concello, sendo alcalde Arturo Gonz\u00e1lez Ojea. Ata ent\u00f3n as dependencias municipais estiveran nun local alugado a Batanero.\nTransici\u00f3n.\nA primeira corporaci\u00f3n municipal democr\u00e1tica desta \u00e9poca tomou posesi\u00f3n en abril de 1979, con 6 concelleiros de ADIN (independentes de dereitas posteriormente integrados en AP), 4 de UCD e 1 de CD. Non concorreu ningunha candidatura de esquerdas ao deixar f\u00f3ra da lista de independentes a persoas de ideas progresistas.\nO 25 de maio de 1983 tomou posesi\u00f3n a segunda corporaci\u00f3n, con 5 concelleiros de ADIR (independentes progresistas e de esquerdas, parte dos cales se integraron posteriormente no PSOE) e 4 de AP. Nesta lexislatura estivo a primeira concelleira, a\u00ednda que dimitiu antes de rematar.\nEn xu\u00f1o de 1987 constitu\u00eduse a terceira corporaci\u00f3n, con 11 concelleiros: 7 de AP e 4 do PSdeG.\nEn xu\u00f1o de 1991 volveron ser nove concelleiros: 5 do PP e 4 do PSdeG. Este resultado repetiuse en xu\u00f1o de 1995, pero a ra\u00edz dunha moci\u00f3n de censura apoiada por dous tr\u00e1nsfugas do PP pasou a alcald\u00eda a mans do PSdeG en marzo de 1998.\nEn xu\u00f1o de 1999 o PSdeG ga\u00f1ou con 5 concelleiros, por 4 do PP.\nNa actualidade funciona no concello unha Escola Municipal de M\u00fasica, da cal xurdiu un grupo de m\u00fasica folk, e unha Banda de Gaitas do Concello de Ribas do Sil, recentemente ascendida da categor\u00eda novel e con altas puntuaci\u00f3ns nas probas do Campionato Galego de Bandas de Gaitas.\nCultura.\nToponimia.\nEste top\u00f3nimo procede de estar localizado \u00e1 beira (\"riparia\" en lat\u00edn) do r\u00edo Sil, a\u00ednda que a s\u00faa formaci\u00f3n anal\u00edtica pode levar a pensar que se formou posteriormente a outros an\u00e1logos sint\u00e9ticos (Ribadavia, Ribadeume, Ribadeo).\nPatrimonio.\nPatrimonio arquitect\u00f3nico.\nAbad\u00eda de San Clodio.\nA Abad\u00eda, fundada no s\u00e9culo X, foi doada \u00e1 orde de San Bieito en 1154 xunto coas s\u00faas terras e cincocentos vasalos, por Vasco de Quiroga, Capit\u00e1n dos Reais Ex\u00e9rcitos de Afonso VII o Emperador. Os abades ti\u00f1an autoridade sobre as terras de San Clodio e Rairos, independentemente da Encomenda de Quiroga.\nFoi restaurada en 1604 polo abade Afonso de Sol\u00eds, pero a mediados do s\u00e9culo XIX a desamortizaci\u00f3n reduciu as s\u00faas propiedades \u00e1 Horta do Cura e \u00e1 casa reitoral (hoxe desaparecida).\nNa igrexa cons\u00e9rvanse elementos construtivos e decorativos de estilo visig\u00f3tico e moz\u00e1rabe en pedra calcaria, do s\u00e9culo XI ou anterior. Do templo rom\u00e1nico, do s\u00e9culo XII, cons\u00e9rvanse a \u00e1bsida, o arco triunfal, restos dun arco da porta norte e parte dos muros. Restaurada en 1604 e queimada polas tropas napole\u00f3nicas durante a Guerra da Independencia Espa\u00f1ola, foi reconstru\u00edda de novo con altares neocl\u00e1sicos. Recentemente fix\u00e9ronse obras de conservaci\u00f3n na torre de planta cadrada situada a car\u00f3n da porta norte.\nIgrexa parroquial de Torbeo.\nData de finais do s\u00e9culo XII ou comezos do XIII. Presenta planta de cruz latina debido a que \u00f3 primeiro templo, dunha soa nave e \u00e1bsida con b\u00f3veda de cascar\u00f3n, f\u00f3ronlle engadidas d\u00faas capelas. Polas s\u00faas caracter\u00edsticas, decoraci\u00f3n e elementos arquitect\u00f3nicos pertence \u00e1 escola compostel\u00e1. Destacan os seus capiteis de apoio do arco triunfal.\nPazo da Costa.\nEn 1850, como consecuencia da desamortizaci\u00f3n de Mendiz\u00e1bal, Manuel Batanero e Fl\u00f3rez mercou terras da abad\u00eda de San Clodio. Nelas constru\u00edu o pazo da Costa, preto da antiga casa grande, rematado en 1889. Cedeu os terreos para a construci\u00f3n da v\u00eda do ferrocarril, a cambio da concesi\u00f3n dunha parada obrigatoria para os viaxeiros, servidume de paso entre a s\u00faa leira e a estaci\u00f3n, e o dereito a xestionar a cantina e vender nela produtos da s\u00faa colleita.\nAta o seu falecemento na d\u00e9cada de 1930, o pazo viviu unha etapa de esplendor, traballando nel moita xente. En 1932 faleceu na leira o xenro de Manuel Batanero, o comandante Belloch das forzas a\u00e9reas da rep\u00fablica. Ao aterrar no prado, como xa fixera outras veces, unha roda meteuse nun rego, desviando o traxecto e provocando un incendio na aeronave ao bater contra o muro, xunto \u00e1 fonte da Prata.\nLugares de Ribas de Sil.\nPara unha lista completa de todos os lugares do concello de Ribas de Sil vexa: Lugares de Ribas de Sil."}
{"id": "5238", "revid": "85894", "url": "https://gl.wikipedia.org/wiki?curid=5238", "title": "Quiroga", "text": "Quiroga \u00e9 un concello da provincia de Lugo, pertencente \u00e1 comarca de Quiroga e \u00e1 Ribeira Sacra. Segundo o padr\u00f3n municipal, en 2018 ti\u00f1a 3.257 habitantes.\nXeograf\u00eda.\nQuiroga est\u00e1 situada \u00f3 sueste da provincia de Lugo nas beiras do r\u00edo Sil. Limita co concello de Folgoso do Courel ao norte, coa provincia de Ourense \u00f3 sur, Ribas de Sil e A Pobra do Broll\u00f3n \u00f3 oeste e Vilamart\u00edn de Valdeorras e provincia de Le\u00f3n polo leste.\nDista 84\u00a0km da capital provincial, Lugo e ten unha superficie de 319\u00a0km\u00b2.\nPatrimonio.\nNa igrexa de Santa Mar\u00eda da Ermida, do s\u00e9culo XII, atopouse un relevo paleocristi\u00e1n en m\u00e1rmore, do s\u00e9culo V, co\u00f1ecido como Crism\u00f3n de Quiroga. En 1925 trasladouse \u00f3 Museo da Catedral de Lugo, onde se exp\u00f3n actualmente.\nNa parroquia de Sequelos cons\u00e9rvanse os restos do Castelo dos Novais e da Torre de Sequeiros. Quiroga conta coa ruta homologada de sendeirismo PR-G 141 Ruta do Ouro e do Cami\u00f1o Real, unha ruta sendeirista circular de 16\u00a0km con principio e fin na aldea de Margaride.\nDeporte.\nNo concello de Quiroga hai varias entidades deportivas:\nLugares de Quiroga.\nPara unha lista completa de todos os lugares do concello de Quiroga vexa: Lugares de Quiroga."}
{"id": "5239", "revid": "15490", "url": "https://gl.wikipedia.org/wiki?curid=5239", "title": "Folgoso do Courel", "text": "Folgoso do Courel \u00e9 un concello da provincia de Lugo, pertencente \u00e1 comarca de Quiroga. Segundo o IGE en 2022 ti\u00f1a 985 habitantes . O seu xentilicio \u00e9 \u00ab\u00bb.\nPoboaci\u00f3n.\nA poboaci\u00f3n do concello de Folgoso do Courel \u00e9 eminentemente avellentada cunha idade media de 57,62 anos. Pola contra, a idade media minguou no \u00faltimo lustro en 0,54 anos e a poboaci\u00f3n menor de 16 anos pasou de ter un m\u00ednimo de 31 censados no 2016 a 48 no 2022-\nXeograf\u00eda.\nA serra do Courel \u00e9 unha cordilleira monta\u00f1osa situada no sueste da provincia de Lugo, que se estende tam\u00e9n polos concellos de Quiroga e Pedrafita do Cebreiro. Ten uns 212\u00a0km\u00b2, con fortes variaci\u00f3ns de altitude, desde os 400 m no val do r\u00edo Lor aos 1600 m en picos como Montouto, Formigueiros (1643 m) ou P\u00eda Paxaro (1610 m). O r\u00edo Lor e varios afluentes seus forman ricos vales con diversos ecosistemas, que fan desta serra a reserva bot\u00e1nica m\u00e1is importante de Galiza.\nPatrimonio natural.\nFolgoso do Courel ten unhas paraxes naturais de alto valor no eido da espeleolox\u00eda.\nA sima de Aradelas est\u00e1 na localidade de Campelo (a 9\u00a0km de Seoane), e con 128 metros \u00e9 a cova m\u00e1is profunda de Galicia. A cova de Tralacosta ten salas subterr\u00e1neas con estalactitas e estalagmitas. A cova da Ceza enc\u00f3ntrase en Noceda (a 8\u00a0km de Seoane) e ten uns 680 metros de lonxitude, con grandes salas comunicadas por pasos estreitos a trav\u00e9s dos que fl\u00fae un rego procedente dunha lagoa de 25 metros de profundidade localizada ao final. A Buracada das Choias est\u00e1 en Visu\u00f1a (a 15\u00a0km de Seoane), e ten un percorrido de 30 metros por unha \u00fanica galer\u00eda. A cova do Oso est\u00e1 en Moreda, aos p\u00e9s duns resaltes rochosos. Ten interese arqueol\u00f3xico, pois nela atop\u00e1ronse restos de cer\u00e1mica. A cova de Teixeira, de gran profundidade, est\u00e1 no lugar da Poza.\nPatrimonio arqueol\u00f3xico.\nNo concello hai diversos restos de poboados castrexos. No castro de Vilar destacan as s\u00faas murallas defensivas. Nel atop\u00e1ronse restos de cer\u00e1mica. O castro da Torre est\u00e1 pr\u00f3ximo \u00e1 localidade de Sobredo. O castro de Miraz ten unhas murallas de grande altura e no seu interior foron atopadas numerosas sepulturas. O castro de Torexe est\u00e1 en Visu\u00f1a. No catastro de Ensenada dise que era onde se reun\u00eda a xustiza ordinaria da comarca.\nDa \u00e9poca da romanizaci\u00f3n de Galicia cons\u00e9rvase unha \"Tabula Hospitalis\", unha peza de bronce atopada no Carbedo cun texto en lat\u00edn consistente nun pacto entre o seurro Tilego, fillo de Ambato, e os lougeis do \"castellum Toletensis\" con autorizaci\u00f3n das autoridades romanas.\nCorporaci\u00f3n Municipal.\nResultados das elecci\u00f3ns municipais no concello de Folgoso do Courel:\nLugares de Folgoso do Courel.\nPara unha lista completa de todos os lugares do concello de Folgoso do Courel vexa: Lugares de Folgoso do Courel."}
{"id": "5240", "revid": "85894", "url": "https://gl.wikipedia.org/wiki?curid=5240", "title": "Vilari\u00f1o das Poldras, Couso de Limia, Sandi\u00e1s", "text": "Vilari\u00f1o das Poldras \u00e9 un lugar e pedan\u00eda do concello de Sandi\u00e1s, na parroquia de Couso de Limia. Nel at\u00f3pase o pazo do Penedo do s\u00e9culo XVI, que sufriu posteriores ampliaci\u00f3ns e reformas no s\u00e9culo XVIII.\nNeste lugar atop\u00e1ronse no ano 1995 tres miliarios (Milla LXVII) da V\u00eda Nova ou V\u00eda XVIII que un\u00eda Bracara Augusta (Braga) con Asturica Augusta (Astorga) estando o de maior tama\u00f1o dedicado \u00f3 Emperador Maximino e \u00f3 seu fillo M\u00e1ximo (235-238 d.C.).\nNeste lugar cel\u00e9brase a Romar\u00eda do San Mateo, famosa pola s\u00faa feira de cabalos e polas pav\u00edas, os d\u00edas 20 e 21 de setembro."}
{"id": "5244", "revid": "6750", "url": "https://gl.wikipedia.org/wiki?curid=5244", "title": "Abad\u00edn", "text": "Abad\u00edn () \u00e9 un concello da provincia de Lugo, pertencente \u00e1 comarca da Terra Ch\u00e1. Segundo o IGE en 2014 ti\u00f1a 2.646 habitantes. . O seu xentilicio \u00e9 \u00ab\u00bb ou \u00ab\u00bb .\nXeograf\u00eda.\nO concello, de 196\u00a0km\u00b2, est\u00e1 situado ao nordeste da Terra Ch\u00e1, e abrangue 19 parroquias e 194 entidades de poboaci\u00f3n. Sup\u00f3n o 0,66% de Galiza, o 1,99% da provincia e o 10,75% da comarca de Terra Ch\u00e1. En extensi\u00f3n, \u00e9 o duod\u00e9cimo termo municipal m\u00e1is grande dos 67 que forman a\u00a0provincia de Lugo. Limita \u00f3 norte cos concellos de Alfoz e O Valadouro, \u00f3 sur con Cospeito, \u00f3 leste con Mondo\u00f1edo e A Pastoriza, e \u00f3 oeste con Vilalba e Muras.\nEst\u00e1 atravesado pola serra do Xistral, a Cordal de Neda e os r\u00edos Labrador e Abad\u00edn. O punto m\u00e1is elevado \u00e9 Lombo Pequeno con 1 027 m.\nNo concello destacan as serras de Cordal de Neda, Toxoso, Tremoal, Coto da Cal e A Fraga de Vigas xunto coas monta\u00f1as de Costa do Sol e O Picouto. O monte Neda constit\u00fae un v\u00e9rtice xeod\u00e9sico para o Mapa Topogr\u00e1fico Nacional.\nEstas son as principais elevaci\u00f3ns por parroquia:\nO monte de Arg\u00e1n (585 m) est\u00e1 no l\u00edmite das parroquias de Moncelos, Corvite, Vilarente e A Gra\u00f1a.\nA paisaxe de Abad\u00edn est\u00e1 configurada por un f\u00e9rtil val interior cruzado polos r\u00edos Ouro, Labrada ou Labrador, Abad\u00edn, Pontiga, Santandrea, Pedrido, Anllo, Arnela e Fraga Vella (na s\u00faa maior\u00eda son regatos).\nA temperatura media anual \u00e9 suave, arredor de 10,8\u00a0\u00b0C. As precipitaci\u00f3ns son elevadas, e roldan os 1.799\u00a0mm./ano. Os invernos son fr\u00edos e chuviosos cunha temperatura m\u00ednima media arredor dos 6\u00a0\u00b0C, e os ver\u00e1ns secos e suaves. O clima dominante \u00e9 de tipo oce\u00e1nico-continental.\nDemograf\u00eda.\nNo seguinte gr\u00e1fico, apr\u00e9ciase a evoluci\u00f3n da poboaci\u00f3n no \u00faltimo s\u00e9culo\nO \u00edndice de crecemento da poboaci\u00f3n con respecto \u00f3s censos de 1900 e 1970, \u00e9 case nulo. A emigraci\u00f3n, entre 1890 e 1925, foi principalmente cara a Am\u00e9rica, case toda para Cuba e a Arxentina. Coma en moitos outros sitios, nos seguintes anos cambiou cara a Europa, Francia, Su\u00edza e Inglaterra (1930 \u00f3 1975).\nAs entidades de poboaci\u00f3n que hai en Abad\u00edn son un total de 194 sendo as m\u00e1is habitadas as de Abad\u00edn e Gont\u00e1n.\nComo se pode ver na t\u00e1boa anterior, o concello mant\u00e9n unha evoluci\u00f3n demogr\u00e1fica negativa, debido \u00e1s altas taxas de mortalidade, \u00e1 feble natalidade e \u00e1 forte emigraci\u00f3n.\nHistoria.\nDo per\u00edodo paleol\u00edtico fican pegadas en Xestido-O Catadoiro, na parroquia de Labrada. Existen dolmens e m\u00e1moas en Pena Abaladoira e, tam\u00e9n, na mesma parroquia, Petitone, amais do dolmen de Romariz.\nA presenza romana p\u00f3dese constatar nos pedregais aur\u00edferos consecuencia dos traballos da extracci\u00f3n de ouro. O termo municipal de Abad\u00edn formou parte dunha xurisdici\u00f3n na que estaban o se\u00f1or\u00edos de Baroncelle, Costa da Monte e Vilarente. Coma outras terras do bispado mindoniense, est\u00e1 vinculado historicamente \u00e1 chegada dos brit\u00e1nicos insulares nos s\u00e9culos V e VI, como data a sinatura do Bispo Mailoc da Diocese de Britonia no Segundo Concilio de Braga no 572.\nAparece documentado o arciprestado de Baroncelle nunha doaz\u00f3n de Afonso VII, do \"\"astrum Baroncelli\" do ano 1132. O que posiblemente motive que no ano 1207, Romeo, abade de Lourenz\u00e1, lle dese permiso a dez veci\u00f1os para explotar o territorio de Choi en Romariz. Pero consta que xa existe un documento dos monxes de Meira con data do 3 de decembro de 1254, no que o abade Hemerico d\u00e1 carta de poboaci\u00f3n \u00e1 Granxa de Vilarente en favor dos seus 54 veci\u00f1os e sinalando os tributos que ti\u00f1an que pagar, elixindo en concello sete veci\u00f1os e, entre eles, o abade escoller\u00eda un para alcalde.\nVisto que houbo interferencias entre Meira e Lourenz\u00e1 polo cobro das gabelas e rendas, unha delegaci\u00f3n com\u00fan dos mosteiros presidida por un abade que cobraba os d\u00e9cimos e tributos ditatorialmente, ao que chamaban con retranca 'O Abad\u00edn'. Contra o 1500 destaca a familia Luaces, a un de cuxos membros lle foi concedida carta de nobreza en 1515. Pero non \u00e9 ata o 18 de maio de 1562, cando Filipe II expide unha real c\u00e9dula autorizando a venda do couto de Abad\u00edn a Lu\u00eds Luaces polo Cabido de Mondo\u00f1edo coa s\u00faa xurisdici\u00f3n civil e criminal, co se\u00f1or\u00edo de soga e coitelo e con bens como a casa e torre de Abad\u00edn (hoxe desaparecidas pero nelas estiveron o Concello e o xulgado ata 1897), a torre e casa de Vilacendoi, o lugar de Vilamor coa s\u00faa torre etc. e que abrangue os se\u00f1or\u00edos de Baroncelle, Costa da Morte e Vilarente. As regal\u00edas dos Luaces mant\u00e9\u00f1ense ata o s\u00e9culo XIX e as novas que se te\u00f1en deste concello est\u00e1n sempre vinculadas a esta familia.\nEn 1833 pasa a depender da provincia de Lugo, ao desaparecer a provincia de Mondo\u00f1edo, da que formaba parte.\nCultura.\nToponimia.\nSegundo J. M. Piel, o top\u00f3nimo procede de \"Abbatini\", quizais relacionado coa s\u00faa pertenza afastada \u00e1s abad\u00edas de Meira ou Lourenz\u00e1. Fernando Cabeza Quiles coincide con esta teor\u00eda de \"(vila) Abbatini\", \"vila de Abbatinus\", nome persoal latino, localiz\u00e1ndoo como testemu\u00f1a dun documento de 1195 e tam\u00e9n existe un documento dos monxes de Meira con data do 3 de decembro de 1254.\nOutra teor\u00eda m\u00e1is improbable \u00e9 que puidese proceder dos descendentes do fundador do reino de Taifas en Sevilla, Abul Kasin al Abad I, creador da dinast\u00eda dos Abb\u00e1sidas.\nPatrimonio.\nNo concello de Abad\u00edn hai gran cantidade de mostras arqueol\u00f3xicas e arquitect\u00f3nicas que van dende os restos de sitios arqueol\u00f3xicos da \u00e9poca megal\u00edtica e castrexa ata importantes edificaci\u00f3ns civ\u00eds e eclesi\u00e1sticas de distintas \u00e9pocas.\nPatrimonio arqueol\u00f3xico.\nOs principais restos prehist\u00f3ricos son a m\u00e1moa de Romariz, os castros de Os Castros, Frai\u00e1s-Terraxis (Moncelos), Abeledo e Romariz, as penas Abaladoira e Petitore, e os monumentos megal\u00edticos de Fanoi.\nPatrimonio arquitect\u00f3nico.\nHai distintas mostras no campo relixioso de igrexas parroquiais con restos rom\u00e1nicos, como a igrexa de Santa Mar\u00eda de Abad\u00edn (datada no s\u00e9culo XII, a\u00ednda que a capela \u00e9 do s\u00e9culo XVI, en estilo g\u00f3tico isabelino, co escudo da casa de Luaces, unhas estrelas e unha media l\u00faa no alto da fachada), a igrexa de San Bertomeu de Cabaneiro (s\u00e9culo XII) ou a igrexa de San Xo\u00e1n de Romariz (posiblemente do s\u00e9culo XIII). Hai tam\u00e9n outras igrexas do s\u00e9culo XVI de estilo renacentista, a igrexa de Santa Mar\u00eda de Moncelos e a igrexa vella de Santa Mar\u00eda de Montouto.\nHai tam\u00e9n numerosas mostras de arquitectura popular reflectida nos numerosos cruceiros, petos de \u00e1nimas e capelas que salpican o municipio. Cons\u00e9rvanse d\u00faas pontes medievais, ambas as d\u00faas en Romariz. Tam\u00e9n te\u00f1en valor os numerosos cruceiros espallados en todas as parroquias, pero especialmente na de Corvite.\nCon respecto \u00e1 arquitectura civil e militar quedan restos de pazos e casas grandes, como o pazo de Cernada (Santa Mar\u00eda de Gra\u00f1a), pazo da Roxoa (en Castromaior, cunha importante fachada datada a principios do s\u00e9culo XVI), pazo Torre de Escourido ou a Casa reitoral de Labrada (s\u00e9culo XIX).\nEtnograf\u00eda.\nFestas e celebraci\u00f3ns.\nA feira faise o primeiro e o terceiro s\u00e1bado do mes en Gont\u00e1n. Tam\u00e9n se organiza a \"Feira de Santos\" de Abad\u00edn, celebrada nos primeiros d\u00edas de novembro, \u00e9 co\u00f1ecida en toda Galicia.\nAs principais festas que se celebran no concello son:\nGastronom\u00eda.\nNa zona te\u00f1en especial interese o caldo galego, o cocido, os produtos derivados do cocho, as\u00ed como os l\u00e1cteos en xeral.\nArtesan\u00eda.\nTam\u00e9n no campo da artesan\u00eda o concello ten as s\u00faas tradici\u00f3ns, sendo o m\u00e1is t\u00edpico as colchas e mantas tecidas, tam\u00e9n destacando o traballo dos metais.\nTradici\u00f3n oral.\nEn Abad\u00edn hai unha gran tradici\u00f3n etnogr\u00e1fica, abundan as lendas hist\u00f3ricas como a que relata a orixe \u00e1rabe da parroquia de Aldixe, a das \"ru\u00ednas do mosteiro\" de Abad\u00edn das que se sup\u00f3n que quedan restos do mencionado mosteiro cerca da igrexa parroquial ou a do Castelo de Portela que se considera un altar de sacrificios celta. Dentro das lendas populares hai moitos ditos relatados con m\u00e1is ou menos profundidade, como a Pena oscilante de Castromaior da que se din que era utilizada polos celtas para dar a co\u00f1ece-la fidelidade das mulleres. Outra lenda popular \u00e9 a que conta que Santiago dende o Monte Arg\u00e1n dixo: \"Este \u00e9 o Monte do Ceo\" e de a\u00ed ven o nome de Moncelos, parroquia de Abad\u00edn.\nS\u00edmbolos.\nO concello ten como motivo principal do seu escudo unha torre e d\u00faas flores de lis en campo de azur. \u00d3 timbre, coroa de duque.\nEconom\u00eda.\nSector primario.\nAbad\u00edn \u00e9 un concello netamente agrario, \u00e1 maior parte da poboaci\u00f3n activa ded\u00edcase a actividades agr\u00edcolas ou gandeiras. A gander\u00eda bovina ori\u00e9ntase \u00e1 obtenci\u00f3n de leite, mentres o gando ovino e caprino vive en semiliberdade nas monta\u00f1as.\nGander\u00eda.\nO sector primario ten unha gran transcendencia na econom\u00eda municipal; as explotaci\u00f3ns agrarias no 1995 eran 1.148, dedicando 4.081 hect\u00e1reas a pasteiros permanentes para a importante gandar\u00eda sobre todo a bovina que en 1995 ti\u00f1a 6.895 animais, segu\u00edndolle a gran distancia o gando ovino con 146 e o caprino con 62, estes dous derradeiros en r\u00e9xime de semiliberdade.\nSilvicultura.\nCon respecto \u00e1 explotaci\u00f3n forestal do municipio, \u00e9 unha actividade que ocupa con arboredo o 70% da superficie total do concello da cal aproximadamente a metade corresponde o monte madeireiro integramente. En canto o sector secundario, hai un complexo industrial de L\u00e1cteos Lor\u00e1n (residente en Gont\u00e1n) dedicado \u00e1 fabricaci\u00f3n de queixo que se nutre da mellor materia prima existente nos arredores. No campo das empresas familiares poden situarse varios talleres e viveiros de plantas e \u00e1rbores diversos. O sector servizos aglut\u00ednase na capital municipal arredor da s\u00faa principal v\u00eda de comunicaci\u00f3n.\nDeporte.\nEntre as abundantes actividades de ocio p\u00f3dese facer sendeirismo polas m\u00faltiples sendas e cami\u00f1os do concello; tam\u00e9n pasa por Abad\u00edn a ruta da costa do cami\u00f1o de Santiago."}
{"id": "5245", "revid": "15490", "url": "https://gl.wikipedia.org/wiki?curid=5245", "title": "Begonte", "text": "Begonte \u00e9 un concello da provincia de Lugo, pertencente \u00e1 comarca da Terra Ch\u00e1. Segundo o INE a s\u00faa poboaci\u00f3n no 2016 era de 3115 habitantes . O seu xentilicio \u00e9 ou .\nXeograf\u00eda.\nO Concello de Begonte est\u00e1 formado por 19 parroquias, cun total de 103 entidades de poboaci\u00f3n. At\u00f3pase ao oeste da provincia de Lugo, a 19\u00a0km da capital. Ten unha extensi\u00f3n de 125,4\u00a0km\u00b2, e limita con Guitiriz, Vilalba, Cospeito, R\u00e1bade, Outeiro de Rei e Friol. Pertence \u00f3 partido xudicial de Vilalba.\nA s\u00faa superficie \u00e9 plana na zona central do concello, como corresponde \u00e1 comarca na que est\u00e1 enclavado. As zonas altas est\u00e1n situadas \u00f3 norte, noroeste e sur. Os puntos m\u00e1is elevados, nas serras occidentais do Concello, son o Cordal (735 m), e Monterredondo e Pena Cha (600 m).\nSeguindo a zona m\u00e1is baixa do concello, case paralelas \u00f3 eixo fluvial dos r\u00edos Parga e Ladra, pasan a autov\u00eda A-6 e o ferrocarril Palencia-A Coru\u00f1a. As\u00ed mesmo, pasa polo concello a autov\u00eda A-8, que conecta Lugo co norte da pen\u00ednsula.\nOs r\u00edos Parga e Ladra cruzan o concello, xunt\u00e1ndose en Pacios antes de desembocar no r\u00edo Mi\u00f1o, xa no concello de Outeiro de Rei. A xuntanza do r\u00edo T\u00e1moga co Mi\u00f1o forma a illa de San Roque no punto onde limitan os concellos de Begonte, Outeiro de Rei e Cospeito. As lagoas do Ollo e Riocaldo, \u00e1s que hai que engadir as orixinadas pola extracci\u00f3n de \u00e1ridos nas inmediaci\u00f3ns da de Riocaldo, te\u00f1en un excelente futuro cunha dobre vertente: a observaci\u00f3n e potenciaci\u00f3n da natureza, desde o punto de vista medioambiental e unha racional explotaci\u00f3n tur\u00edstica que contemple a s\u00faa singularidade.\nBegonte te unha zona do seu territorio formando parte da zona especial de conservaci\u00f3n (ZEC) Parga-Ladra-T\u00e1moga, que comprende as ribeiras dos r\u00edos Parga, Ladra, T\u00e1moga e Mi\u00f1o, e as lagoas de Riocaldo.\nHistoria.\nOs Baamonde e os Saavedra deron nome a d\u00faas parroquias do concello, a\u00ednda que o paso dos s\u00e9culos fixo desaparecer a casa-fortaleza de Baamonde e o castelo de Saavedra, onde fixo noite Vermudo II cando veu conquistar o castelo de Aguiar, e onde ditou sentenza familiar Afonso V. Os irmandi\u00f1os intentaron tomalo, pero foron derrotados.\nBegonte foi un lugar de paso cara a Castela. En 1773 inaugurouse a estrada Madrid-A Coru\u00f1a en 1773 en substituci\u00f3n do antigo Cami\u00f1o Real que desde a ponte de R\u00e1bade cruzaba este concello. Tam\u00e9n pasa polo concello a v\u00eda do Norte do cami\u00f1o de Santiago.\nA comezos do s\u00e9culo XIX os franceses invadiron a comarca, quedando como testemu\u00f1a o top\u00f3nimo de Franc\u00e9s na parroquia de Carral.\nO ferrocarril chegou en 1885. Malia que xa en 1874 se solicitara un apeadoiro, non tivo estaci\u00f3n de ferrocarril at\u00e9 xu\u00f1o de 1941.\nO Concello de Begonte xorde en 1842, sendo o seu primeiro alcalde Ram\u00f3n Losada y Montenegro. En 1924, R\u00e1bade (que pertenc\u00eda a Begonte) pasou a ter un goberno aut\u00f3nomo como entidade local menor, conseguindo ser concello en 1925.\nCultura.\nToponimia.\nO nome de Begonte procede (pasando por unha disimilaci\u00f3n respecto \u00e1 t\u00f3nica) dun antrop\u00f3nimo xerm\u00e1nico na locuci\u00f3n \"[villa(m)] Abogonti\" e est\u00e1 composto de \"abo\", \"home\", \"gunth\", \"loita\" e a terminaci\u00f3n do xenitivo latino.\nSegundo Manuel Vid\u00e1n Torreira, debe o seu nome aos lexionarios romanos da tribo dos \"Vocontii\", da conca do r\u00edo R\u00f3dano. Aparece mencionado o ano 666 na Itaci\u00f3n de Wamba como \"Pogonti\", nuns documentos de 966 e 971 aparece con \"Boconti\", e en 1137 e 1187 aparece documentado como \"Bogunti\". Segundo Nicandro Ares V\u00e1zquez, \"Vocontii\" pode tam\u00e9n significar \"Vinte\" ou \"Os vinte\", que poder\u00eda corresponder aos aproximadamente vinte quil\u00f3metros de distancia \u00e1 capital lucense.\nPaulo Mart\u00ednez Lema remite ao antrop\u00f3nimo UOCONT\u012c\u016cS (sendo BOCONT\u012c\u016cS unha variante gr\u00e1fica), no seu xenitivo nunha construci\u00f3n do tipo (U\u012aLLA) UOCONT\u012a\u012a, o cal ser\u00eda de orixe celta testemu\u00f1ado en inscrici\u00f3ns hispanas, galas e d\u00e1lmatas.\nPatrimonio.\nHai restos arqueol\u00f3xicos do megalitismo (cara ao 3500 a. C.), as\u00ed como da ocupaci\u00f3n romana.\nLugares de Begonte.\nPara unha lista completa de todos os lugares do concello de Begonte vexa: Lugares de Begonte."}
{"id": "5246", "revid": "15490", "url": "https://gl.wikipedia.org/wiki?curid=5246", "title": "Castro de Rei", "text": "Castro de Rei \u00e9 un concello da provincia de Lugo, pertence \u00e1 comarca da Terra Ch\u00e1. Segundo o IGE en 2016 ti\u00f1a 5057 habitantes, e o seu xentilicio \u00e9 .\nXeograf\u00eda.\nCastro de Rei est\u00e1 situado na comarca da Terra Ch\u00e1. A organizaci\u00f3n funcional do territorio obedece a unha estrutura monoc\u00e9ntrica, con tres focos comarcais: Vilalba, Guitiriz e Castro de Rei. Este factor condiciona a maior parte dos seus trazos socioecon\u00f3micos.\nA s\u00faa altitude media sit\u00faase entre os 400 e os 500 metros, a\u00ednda que na zona oriental o relevo volvese m\u00e1is accidentado debido \u00e1 s\u00faa proximidade \u00e1s serras do leste, con elevaci\u00f3ns coma os Montes dos Millares (con 620 metros) e Pedras Albas (con 619 metros). Os montes da zona son Os Arroxos (493 m), O Condado (457 m), Aguceira (449 m), Abroiti (478 m) e Pedras Albas (616 m).\nRegan as s\u00faas terras o Mi\u00f1o e varios dos seus afluentes. O Mi\u00f1o atravesa o concello e ata el derivan o resto dos colectores secundarios como son o Az\u00famara, o Lea e o Anllo.\nDemograf\u00eda.\nDende o punto de vista demogr\u00e1fico, toda a comarca sufriu as consecuencias da emigraci\u00f3n e do envellecemento demogr\u00e1fico, que tam\u00e9n deixaron pegadas imborrables nas parroquias monta\u00f1osas. Non obstante, Castro de Rei non experimentou as oscilaci\u00f3ns doutros municipios lucenses no que se refire \u00e1s s\u00faas flutuaci\u00f3ns demogr\u00e1ficas. Ao longo de todo o s\u00e9culo mantivo a s\u00faa poboaci\u00f3n en torno aos seis ou sete millares, co cal a s\u00faa perda de poboaci\u00f3n non foi tan alarmante como ocorreu nos municipios da monta\u00f1a lucense.\nClimatolox\u00eda.\nCastro de Rei presenta un clima temperado, con abundantes precipitaci\u00f3ns nos meses do inverno. Dende o punto de vista paisax\u00edstico, se algo caracteriza a toda a comarca son as s\u00faas planicies e as s\u00faas extensas zonas h\u00famidas, morada de aves acu\u00e1ticas e de grandes comunidades de anfibios. Asociada a estas zonas h\u00famidas aparece unha paisaxe en mosaico, de gran riqueza ecol\u00f3xica, con amplitude de cores e variedade de h\u00e1bitats: pradeiras, cultivos, bosques, uceiras e xunqueiras, soutos e carballeiras.\nPatrimonio hist\u00f3rico e art\u00edstico.\nA cabeza do concello, a vila de Castro de Rei, \u00e9 conxunto hist\u00f3rico art\u00edstico desde 1971 e paraxe pintoresco. Est\u00e1 situado nun outeiro que foi castro e despois fortaleza conserv\u00e1ndose parte das murallas do castro e do castelo. O castelo databa do s\u00e9culo XVI mais a s\u00faa torre caeu en 1941. O bras\u00f3n e o escudo do castelo pertencen \u00e1 casa de Lemos e p\u00f3dese ver o escudo intacto exposto a un lado da casa do concello.\nNa parroquia de Ansemar hai meg\u00e1litos e unha posible vila de \u00e9poca romana co\u00f1ecida como Vila de Arcas.\nNa parroquia da Az\u00famara est\u00e1 o Castro da Az\u00famara.\nNa parroquia de Castro de Rei est\u00e1n como xa dixemos o castro de Castro de Rei, no lugar que hoxe ocupa a a capital do concello, e m\u00e1is os restos do castelo de Castro de Rei, se ben do antigo castelo s\u00f3 se conserva a torre da homenaxe, obra da segunda metade do s\u00e9culo XVI.\nNa parroquia de Coea, no lugar dos Escouredos, descubriuse en 2020 unha vila romana.\nNa parroquia de Duancos hai conxuntos de t\u00famulos megal\u00edticos.\nNa parroquia de Duarr\u00eda est\u00e1 o castro de Duarr\u00eda.\nNa parroquia de Loentia hai conxuntos de t\u00famulos megal\u00edticos e o castro de Loentia.\nNa parroquia de Ribeiras de Lea hai varios meg\u00e1litos.\nNa parroquia de Santa Locaia hai unha necr\u00f3pole megal\u00edtica e o castro da Escrita de Santa Locaia. Ademais nesta parroquia hai quen asegura que o monte que agora \u00e9 o Sagrado Coraz\u00f3n \u00e9 o Monte Medulio.\nNa parroquia de Viladonga est\u00e1n o Castrelo de Viladonga e mais o castro de Viladonga, exemplo de castro de ocupaci\u00f3n tard\u00eda, e que conta cun Museo monogr\u00e1fico no que se expo\u00f1en pezas da cultura castrexa atopadas no sitio arqueol\u00f3xico. Este castro \u00e9 un bo exemplo dun castro rural que seguiu habitado en \u00e9poca romana. O museo creado en 1983 \u00e9 unha boa mostra do traballo que se debe realizar para co\u00f1ecer a vida durante esa \u00e9poca. A importancia arqueol\u00f3xica e o interese hist\u00f3rico do Castro de Viladonga, as\u00ed como a cantidade e calidade dos materiais aparecidos nas escavaci\u00f3ns feitas aqu\u00ed desde 1972, e a necesidade de investigalos e expo\u00f1elos fan que as escavaci\u00f3ns sigan a d\u00eda de hoxe e a actualizaci\u00f3n do museo tam\u00e9n.\nA vila ten tam\u00e9n d\u00faas rutas de sendeirismo, unha que vai desde o castro de Viladonga ata o campo da Feira de Castro de Rei, e outra que \u00e9 a ruta da escrita, onde nas paradas da ruta podemos ler poemas e escritos de autores da zona: Manuel Mar\u00eda, Dar\u00edo Xoh\u00e1n Cabana ou Margarita Ledo, natural de Castro de Rei, entre moitos outros."}
{"id": "5247", "revid": "15490", "url": "https://gl.wikipedia.org/wiki?curid=5247", "title": "Cospeito", "text": "Cospeito \u00e9 un concello da provincia de Lugo, pertencente \u00e1 Terra Ch\u00e1. O seu xentilicio \u00e9 , ou .\nXeograf\u00eda.\nEst\u00e1 situado na comarca da Terra Ch\u00e1. Destaca a lagoa de Cospeito, con presenza de patos, garzas e outras especies, de interese para os afeccionados \u00e1 ornitolox\u00eda e amantes da natureza.\nPoboaci\u00f3n.\nA s\u00faa poboaci\u00f3n no ano 2016 era de 4754 persoas, segundo o Padr\u00f3n municipal.\nHistoria.\nEn Cospeito public\u00e1ronse os peri\u00f3dicos \"Cantaclaro\" (1915), \"El Lucero\" (1915-1920), \"Canta Claro\" (1933) e \"Uni\u00f3n Agraria\" (1934)\nPatrimonio.\nExisten no concello un gran n\u00famero de sitios arqueol\u00f3xicos. Podemos destacar o da Medorra da Millara (tam\u00e9n chamada Medorra do Marco) situado na Penalba, lugar da parroquia de San Marti\u00f1o de Pino.\nTam\u00e9n na parroquia de Pino at\u00f3pase a torre de Caldaloba (fortificaci\u00f3n medieval) e o pazo de Caldaloba (pazo do s\u00e9culo XVII).\nAs Torres de Arneiro foron tres antenas de radionavegaci\u00f3n de 112 metros de altura na actualidade derrubadas, que foron instaladas no concello polo ex\u00e9rcito alem\u00e1n durante a segunda guerra mundial co fin de facilitar o posicionamento e seguimento dos submarinos (U-Boots) e dos avi\u00f3ns no Golfo de Biscaia.\nTurismo.\nNa parroquia de Muimenta cel\u00e9brase o 1 de maio a festa da filloa de Muimenta, declarada de interese tur\u00edstico pola Xunta de Galicia.\nLugares de Cospeito.\nPara unha lista completa de todos os lugares do concello de Cospeito vexa: Lugares de Cospeito."}
{"id": "5248", "revid": "15490", "url": "https://gl.wikipedia.org/wiki?curid=5248", "title": "Guitiriz", "text": "Guitiriz \u00e9 un concello da provincia de Lugo, pertencente \u00e1 comarca da Terra Ch\u00e1. Segundo o IGE a s\u00faa poboaci\u00f3n no 2014 era de 5.564 habitantes . O seu xentilicio \u00e9 ou .\nEtimolox\u00eda.\nO top\u00f3nimo Guitiriz ten orixe xerm\u00e1nica. V\u00e9n do nome do rei suevo Witerico, a quen se lle atrib\u00fae a fundaci\u00f3n do lugar no s\u00e9culo VI.\nHistoria.\nA pegada de poboamentos humanos m\u00e1is antigos \u00e9 o sitio arqueol\u00f3xico de Pena Xiboi, (8000-5000 a. C.), situado na aldea de Tolda, na parroquia de Parga, preto do mu\u00ed\u00f1o da Ruxida. Foi declarado Ben de Interese Cultural, e a car\u00f3n del hai un cruceiro colocado polos veci\u00f1os xunto cunha placa conmemorativa en memoria dos seus antepasados.\nDa cultura megal\u00edtica abundan monumentos f\u00fanebres, como as m\u00e1moas, medorras ou modias, destacando as modias do Castro no Buriz, a modorra da Agra Branca en Santa Locaia de Parga, e a medorra do Cotarro nas Negradas.\nA cultura castrexa deixou unha forte pegada, atop\u00e1ndose no cumio do monte a meirande parte dos restos achados. Destacan dous poboados: o castro de Belote, en Lagostelle, de planta circular, ten un foxo duns 5 metros de ancho, e \u00e9 o que conserva maior n\u00famero de murallas entre os castros de Guitiriz; e o castro das Quenllas do Forno, situado no lugar do Forno, na parroquia do Buriz. Este \u00faltimo ten planta completamente circular, presenta grandes e profundos foxos e cons\u00e9rvanse tres murallas que o bordean, ag\u00e1s polo norte.\nNo s\u00e9culo XIV a totalidade da comarca da Terra Ch\u00e1, inclu\u00edndo Guitiriz e a s\u00faa capital, Vilalba, pasaron a ser parte dos dominios de Fern\u00e1n Peres de Andrade, de cuxa familia ser\u00edan os primeiros condes de Vilalba durante o reinado dos Reis Cat\u00f3licos.\nEn 1840 creouse o concello de Trasparga, asumindo os de Parga e Guitiriz, desaparecendo o de Baamonde, creados en 1835. En 1945 o concello de Trasparga pasou a denominarse concello de Guitiriz, con capitalidade nesa mesma vila.\nS\u00e1bese que no s\u00e9culo XIX o cami\u00f1o que se dirix\u00eda desde Guitiriz cara a Curtis pod\u00eda ser obxectivo de bandidos ou asaltadores, por iso, no reinado de Isabel II (1833-1868) constru\u00eduse na vila guitiricense un edificio para os viaxeiros poderen facer un alto na viaxe se anoitecese. Dita construci\u00f3n serviu tam\u00e9n para cobrar a portaxe.\nPatrimonio.\nEntre a arquitectura relixiosa son salientables as igrexas do Sagrado Coraz\u00f3n de Mar\u00eda de Lagostelle, a de San Xo\u00e1n de Lagostelle, a de Santo Estevo de Parga e a de Santa Mar\u00eda de Labrada, as\u00ed como as capelas de San Alberte e de Bascuas (esta \u00faltima adicada a museo).\nHai tres pazos destacables, o do Marqu\u00e9s de Camarasa, o da Pontella e o de Casanova.\nUnha ruta homologada de sendeirismo, PR-G 99 \"Ruta da Auga\", lineal, duns 20\u00a0km, vai da Ponte de Santo Alberte ata o Balneario de Pardi\u00f1as. Acheg\u00e1ndose ata a Fonte de Valdob\u00edn e o Balneario de Guitiriz.\nGuitiriz na cultura popular.\nSan Alberte e San Salvador consid\u00e9ranse avogosos contra a rabia, e a eles acoden as persoas mordidas por cans supostamente doentes. Ven\u00e9ranse nas parroquias de San Breixo de Parga e San Salvador de Parga, respectivamente .\nLugares de Guitiriz.\nPara unha lista completa de todos os lugares do concello de Guitiriz vexa: Lugares de Guitiriz."}
{"id": "5249", "revid": "15490", "url": "https://gl.wikipedia.org/wiki?curid=5249", "title": "Muras", "text": "Muras \u00e9 un concello da provincia de Lugo, pertencente \u00e1 comarca da Terra Ch\u00e1. Segundo o IGE, en 2018 ti\u00f1a 636 habitantes .\nXeograf\u00eda.\nO concello ten 164\u00a0km\u00b2, e abrangue 8 parroquias. Limita ao norte con Ourol, ao sur con Vilalba e Xermade, ao leste co Valadouro e Abad\u00edn e ao oeste coas Pontes de Garc\u00eda Rodr\u00edguez (provincia da Coru\u00f1a). At\u00f3pase a menos dunha hora dos n\u00facleos urbanos pr\u00f3ximos como Ferrol, A Coru\u00f1a ou Lugo.\nHistoria.\nNa zona cons\u00e9rvanse restos de asentamentos prehist\u00f3ricos. A documentaci\u00f3n m\u00e1is antiga data do s\u00e9culo XII, mencionando o castelo de Muras, propiedade dos condes de Lemos.\nO municipio constitu\u00eduse como tal en 1835, e estivo integrado at\u00e9 1965 no partido xudicial de Viveiro. At\u00e9 1988 pertenceu ao de Mondo\u00f1edo, e na actualidade est\u00e1 integrado no de Vilalba.\nEn Muras public\u00e1ronse os peri\u00f3dicos \"El Eco Murense\" (1914) e \"El Progreso Mur\u00e9s\" (1915).\nPatrimonio.\nA igrexa de San Pedro de Muras ten tres naves con planta de cruz latina enmarcada nun rect\u00e1ngulo. A torre do campanario, de estilo barroco e constru\u00edda en 1846, non forma parte no conxunto.\nA torre de Sil\u00e1n e o pazo conservan portas e fiestras de estilo g\u00f3tico. O recinto feiral de Viveir\u00f3 at\u00f3pase abandonado.\nEconom\u00eda.\nA econom\u00eda do municipio depende en gran parte dos sectores agr\u00edcola e industrial, nos que destacan as empresas Pl\u00e1sticos Ferro SL, Hypor Espa\u00f1a G P SA, T\u00e9cnica de Envases Pesqueros TEP SA, ER2 envasado con retorno y reutilizaci\u00f3n SA, e Trans Gra-Mur SL.\nUn sector de recente implantaci\u00f3n nesta zona \u00e9 o da produci\u00f3n de enerx\u00eda e\u00f3lica, con importantes investimentos das empresas Iberdrola, Acciona, Ecyr e Norvento, que sup\u00f3n o aproveitamento do potencial que ten Muras na actividade das enerx\u00edas renovables.\nTam\u00e9n son importantes os ingresos econ\u00f3micos procedentes do emprego ofertado polos concellos lim\u00edtrofes: a industria das Pontes, e os servizos de Vilalba e Viveiro.\nLugares de Muras.\nPara unha lista completa de todos os lugares do concello de Muras vexa: Lugares de Muras."}
{"id": "5250", "revid": "15490", "url": "https://gl.wikipedia.org/wiki?curid=5250", "title": "A Pastoriza", "text": "A Pastoriza \u00e9 un concello da provincia de Lugo, pertencente \u00e1 comarca da Terra Ch\u00e1. Segundo o IGE en 2015: 3.274 habitantes . O seu xentilicio \u00e9 \u00ab\u00bb ou \u00ab\u00bb.\nDemograf\u00eda.\nEvoluci\u00f3n da poboaci\u00f3n do concello da Pastoriza:\nHistoria.\nCons\u00e9rvanse numerosos poboados castrexos, pero apenas se conservan restos da presenza romana e sueva, ag\u00e1s un ronsel antropomorfo romano sen inscrici\u00f3n algunha.\nO \"Parochiale suevorum\" fala da diocese de Britonia, asentada na chaira ao sur da Pastoriza e Mondo\u00f1edo. Trala invasi\u00f3n musulm\u00e1 da Pen\u00ednsula Ib\u00e9rica, a poboaci\u00f3n e a nobreza retirouse cara ao norte, fundando a diocese de Mondo\u00f1edo e a corte de Oviedo. Nos s\u00e9culos seguintes a zona estaba aforada polo cabido mindoniense e polos mosteiros de Meira e Lourenz\u00e1.\nEn 1821 constitu\u00eduse o concello co nome de Vi\u00e1n, e en 1840 adoptou o nome actual da Pastoriza.\nLugares da Pastoriza.\nPara unha lista completa de todos os lugares do concello da Pastoriza vexa: Lugares da Pastoriza."}
{"id": "5251", "revid": "85894", "url": "https://gl.wikipedia.org/wiki?curid=5251", "title": "Xermade", "text": "Xermade \u00e9 un concello da provincia de Lugo, pertence \u00e1 Comarca da Terra Ch\u00e1. Segundo o IGE, en 2022 ti\u00f1a 1.768 habitantes.\nDemograf\u00eda.\nSegundo o IGE, en 2020 ti\u00f1a 1 783 habitantes (875 homes e 908 mulleres). O seu xentilicio \u00e9 \u00ab\u00bb.\nXeograf\u00eda.\nSituaci\u00f3n.\nLimita cos concellos de Muras, Vilalba, Guitiriz na provincia de Lugo e os concellos de Monfero e As Pontes de Garc\u00eda Rodr\u00edguez na provincia da Coru\u00f1a.\nO termo municipal abrangue dez entidades colectivas ou parroquias, e 232 lugares.\nOrograf\u00eda.\nA Serra da Carba delimita o concello polo norte, chegando aos 876 metros en Go\u00eda \u2013 Pe\u00f1ote. Ao oeste est\u00e1 a Serra da Loba, cun cumio de 706 metros no Candieiro e os 702 metros no Serr\u00f3n do Lobo.\nNumerosos r\u00edos e regatos reparten a auga do concello ata o Atl\u00e1ntico e o Cant\u00e1brico. A trav\u00e9s do Trimaz e o Labrada, chegan ao Ladra, que a canaliza ata o r\u00edo Mi\u00f1o. Polo norte, o r\u00edo Eume delimita Xermade e Muras.\nA topograf\u00eda do concello \u00e9 en xeral ch\u00e1. De t\u00f3dolos xeitos o relevo faise m\u00e1is agreste no norte e oeste do concello, onde comezan as serras da Carba (700-800 m) e da Loba (700 m). De \u00e1mbolos dous sistemas monta\u00f1osos descenden arroios de cara \u00f3s r\u00edos Labrada e Trimaz, afluentes do Ladra, que verte as s\u00faas augas no curso alto do Mi\u00f1o. Un pequeno treito do noroeste aporta as s\u00faas augas \u00e1 conca do Eume.\nComunicaci\u00f3ns.\nXermade at\u00f3pase a 50 quil\u00f3metros de Lugo.\nClimatolox\u00eda.\nO clima \u00e9 oce\u00e1nico con invernos chuviosos e con neve nos cumios. Os ver\u00e1ns son frescos.\nHistoria.\nToponimia.\nO top\u00f3nimo fai referencia ao nome do antigo posuidor da \"uilla\" altomedieval \"(\"granxa, explotaci\u00f3n agr\u00edcola). En concreto, vir\u00eda de \"(uilla) Ieremiati\", como flexi\u00f3n vulgar en xenitivo do nome b\u00edblico \"Ieremias\", nome atestado na Galiza na \u00e9poca medieval. Alternativamente, tam\u00e9n poder provir de \"*(uilla) Germinati\", forma en xenitivo de \"Germinatus\", nome de orixe latina.\nEscudo.\nO escudo est\u00e1 composto por unha banda de ouro, un b\u00e1culo de prata e dous besantes. O b\u00e1culo de prata fai referencia \u00e1 xurisdici\u00f3n dos mosteiros de Meira e Monfero sobre estas terras. Os dous besantes est\u00e1n relacionados coa abundacia de testemu\u00f1as arqueol\u00f3xicas, en particular \u00e1s referidas \u00e1 cultura castrexa. Todos estes elementos sit\u00faanse sobre un campo de sinople (verde) que representa a importancia da vexetaci\u00f3n para a vida deste concello. A coroa pechada da parte superior do conxunto v\u00e9n a representar que \u00e9 un concello creado na xurisdici\u00f3n real.\nHistoria do Concello.\nIdade Antiga.\nVarios xacementos do Paleol\u00edtico sit\u00faan en Xermade unha grande actividade nas primeiras \u00e9pocas do poboamento de Galicia: Abrigo Curaceiro (Penaparda-Burg\u00e1s), O Mu\u00ed\u00f1o Novo (Lousada) e a Pena Grande de F\u00e9rvedes. Son abrigos entre rochas que serviron de morada e refuxio aos primeiros habitantes de Xermade. Ao p\u00e9 do xacemento F\u00e9rvedes II, na Pena Grande de F\u00e9rvedes, atopouse a manifestaci\u00f3n art\u00edstica m\u00e1is antiga co\u00f1ecida ata hoxe en Galicia; o colgante de F\u00e9rvedes, unha peza ornamental do Paleol\u00edtico superior de m\u00e1is de 17 000 anos de antig\u00fcidade. \u00c9 un pequeno colar de pedra decorado cun trazo recto en \u00e1mbalas d\u00faas caras.\nNo concello sit\u00faanse gran candidade de medo\u00f1as; en 2018 Javier G\u00f3mez Vila e Antonio Riveira documentaron un total de 160 t\u00famulos. A m\u00e1is salientable \u00e9 a necr\u00f3pole de Lousada, na Abelleira, que \u00e9 un conxunto de medo\u00f1as na que se atoparon diversos restos, entre eles puntas de frechas.\nOs castros presentes no concello son manifestaci\u00f3ns da cultura castrexa. C\u00f3mpre destacar os castros de Xemar\u00e9 e das Testas (en Burg\u00e1s), a Aira dos Mouros e O Castro (en Cabreiros), o Castro da Igrexa (en Caz\u00e1s), Castrorramil (en Mom\u00e1n), Castrill\u00e1n, Sucastro e A Gra\u00f1a (en Roupar) e o Monte do Castro (en Miraz).\nA asentamento romano da Gra\u00f1a \u00e9 unha das poucas vilas romanas documentadas na Terra Ch\u00e1. As escavaci\u00f3ns sacaron a luz estruturas relacionadas co uso termal, entre elas un hipocausto de grandes dimensi\u00f3ns (cunha c\u00e1mara de m\u00e1is de 17,32 m\u00b2). Este hipocausto est\u00e1 identificado como o m\u00e1is grande de Galicia, por diante de Noville e da media galega, que se sit\u00faa nos 10,7 metros cadrados. (p.96) Segundo as investigaci\u00f3ns de G\u00f3mez Vila, Neira Gonz\u00e1lez e Borrajo Santos, este asentamento debe considerarse m\u00e1is como aglomerado secundario que como unha \"vilae\" romana.\nA estancia dos romanos corrob\u00f3rase coa aparici\u00f3n en Caz\u00e1s dunha l\u00e1pida ofrendada \u00f3s lares viais, coa inscrici\u00f3n LARIBUS VIALIBUS PLACINIDA EX VOTO POSUIT, facendo referencia a unha posible v\u00eda que pasaba polo termo.\nIdade Media.\nPor Xermade pasaba o Cami\u00f1o Real da Carba. Entraba por Lousada e sa\u00eda na parroquia de Roupar. Esta ruta un\u00eda Mondo\u00f1edo e Ferrol e foi unha importante v\u00eda de comunicaci\u00f3n na Idade Media.\nNo Antigo R\u00e9xime, as parroquias de Lousada e Burg\u00e1s, esta \u00faltima do se\u00f1or\u00edo do conde de Lemos, formaban parte da xurisdici\u00f3n de Vilalba; a de Roupar pertenc\u00eda \u00f3 mosteiro de Meira e a de Mom\u00e1n, \u00f3 de Monfero; a de Xermade formaba parte do se\u00f1or\u00edo dos Andrade e a de Cabreiros inser\u00edase ma xurisdici\u00f3n das Pontes de Garc\u00eda Rodr\u00edguez.\nIdade Contempor\u00e1nea.\nO ano 1840 \u00e9 a data na que aparece por primeira vez o concello de Xermade. Nos anos vinte do s\u00e9culo pasado a constante emigraci\u00f3n \u00f3s pa\u00edses iberoamericanos propiciou a creaci\u00f3n en Cuba de varias sociedades culturais, como a Liga Agraria de Xermade, os Fillos de Roupar e S. Mamede de Mom\u00e1n, que costearon as escolas de Roupar e Coto do Ameixeiro.\nPascual Madoz, no seu \"Diccionario geogr\u00e1fico-estad\u00edstico-hist\u00f3rico de Espa\u00f1a y sus posesiones de Ultramar\", detalla a s\u00faa orograf\u00eda, poboaci\u00f3n e organizaci\u00f3n administrativa en 1847.\nPatrimonio.\nPatrimonio relixioso.\nCruceiros No conxunto do concello local\u00edzanse 62 cruceiros e 34 cruces. Das cruces, a m\u00e1is antiga \u00e9 de Orx\u00e1s (Lousada) (1823). Cinco cruceiros conservan restos de policrom\u00eda.\nDestacan os cruceiros:\nPatrimonio civil.\nEntre os elementos que conforman o patrimonio civil de Xermade est\u00e1n os mu\u00ed\u00f1os, como o de Burg\u00e1s e os bat\u00e1ns, dos que se conservan restos en Lousada.\nOutras construci\u00f3ns singulares de arquitectura civil son:\nXermade na cultura popular.\n\"Rabeache pola peneira/ rabeache por peneirar/ e rabeache por te casar/ na parroquia de Roupar\"\n\"A\u00fan recuerdan los m\u00e1s viejos/ de Pepa la Loba andanzas/ por Germade y por Cospeito/ por Muras y Santaballa./ Cometi\u00f3 robos y cr\u00edmenes/ vivi\u00f3 en el monte escondida/ hasta que un d\u00eda qued\u00f3 / su banda disminuida./ Pepa vivi\u00f3 con un hombre/ que por marido trataba/ en una casa en Roupar/ que est\u00e1 cerca de Villalba./ All\u00ed morir\u00eda un d\u00eda/ en la abejera instalada/ viuda y cuidando a un hijo/ y no se supo m\u00e1s nada\"\nLugares de Xermade.\nPara unha lista completa de todos os lugares do concello de Xermade v\u00e9xase: Lugares de Xermade."}
{"id": "5252", "revid": "15490", "url": "https://gl.wikipedia.org/wiki?curid=5252", "title": "B\u00f3veda", "text": "B\u00f3veda \u00e9 un concello galego da provincia de Lugo. Pertence \u00e1 comarca de Terra de Lemos e ao partido xudicial de Monforte de Lemos. Ten unha poboaci\u00f3n de 1.571 habitantes segundo o censo de 2014.O seu xentilicio ou .\nSituado ao sur da provincia linda co concello do Incio e Paradela \u00f3 norte, co concello de Monforte de Lemos \u00f3 sur, cos concellos da Pobra do Broll\u00f3n e O Incio \u00f3 leste, e co concello do Savi\u00f1ao \u00f3 oeste.\nXeograf\u00eda.\nB\u00f3veda, cunha superficie de 91\u00a0km\u00b2, enclavada na zona de transici\u00f3n entre o Val de Lemos e a monta\u00f1a, pertence \u00e1 comarca de Terra de Lemos. A s\u00faa particular localizaci\u00f3n xeogr\u00e1fica, ao sur da provincia de Lugo, e a s\u00faa dicotom\u00eda morfol\u00f3xica fan de todo o concello un lugar particular tanto polas s\u00faas caracter\u00edsticas naturais como polas humanas. Morfoloxicamente, presenta un relevo monta\u00f1oso, chegando na zona occidental a alcanzar unha altitude de 689m no monte Couso. O resto do concello pos\u00fae unha altitude media de 450 metros. Destacan a parte do Couso con 689 m, o Tralomoredo, de 449 m.\nA rede fluvial pertence \u00e1 conca hidrogr\u00e1fica Mi\u00f1o-Sil, sendo o Mao, afluente do Cabe, o seu principal colector. Outros r\u00edos importantes do concello son o Teil\u00e1n e o Noceda, afluentes do Cabe, e o Eimer, afluente do Noceda.\nDet\u00e9ctase a presenza de gran variedade de especies vexetais de tipo mediterr\u00e1neo como a aci\u00f1eira ou o \u00e9rbedo, ao lado de especies caducifolias nas terras m\u00e1is altas. Esta variedade floral comporta unha gran riqueza faun\u00edstica: falc\u00f3ns, aguiachos, azores, andori\u00f1as, birrios, curuxas, ouriolos, lobos, raposos, xabar\u00edns, corzos, garzas e cego\u00f1as.\nClima.\nO clima \u00e9 oce\u00e1nico - continental. As temperaturas son suaves, con invernos fr\u00edos, abundantes xeadas e n\u00e9boas, e ver\u00e1ns calorosos e secos. A temperatura media \u00e9 duns 13\u00a0\u00b0C.\nDemograf\u00eda.\nDende o punto de vista demogr\u00e1fico, o concello presenta unha densidade de poboaci\u00f3n baixa. de 17,44 habitantes/Km\u00b2, moi pr\u00f3xima \u00e1 media provincial. Obs\u00e9rvase unha pequena elevaci\u00f3n dos \u00edndices natalicios, recobr\u00e1ndose parte da perda de efectivos poboacionais acontecida nas d\u00e9cadas dos anos corenta e cincuenta ( en 1930 o censo era de 4.629 hab. e en 1940 de 4.752). A poboaci\u00f3n de 1981 era de 3.244 habitantes, a de 1991 de 2.320 e a de 2007, 1.737.\nHistoria.\nDa Prehistoria cons\u00e9rvanse restos arqueol\u00f3xicos como o Castro de Freituxe, o Castro de Bustelo, a Medela do Gru\u00f1edo, a Cova dos Mouros, o Castro de Agroi, o Castro de Vilalpape e a Medorra de Camporredondo en Mosteiro.\nDurante o Antigo R\u00e9xime, as parroquias que integran o actual concello de B\u00f3veda pertenceron as xurisdici\u00f3ns da Pobra do Broll\u00f3n, Gunt\u00edn, Canedo, Somoza Maior de Lemos e \u00f3s cotos redondos de B\u00f3veda, Ver e Vilalpape, todos da antiga provincia de Lugo, e a maior parte baixo o se\u00f1or\u00edo do Conde de Lemos.\nCo establecemento dos termos municipais pola Constituci\u00f3n de 1812, as parroquias de B\u00f3veda, Mart\u00edn, Ribas Pequenas, Ver e Vilalpape inclu\u00edronse no concello de Fiolleda, no partido de Monforte de Lemos, mentres as restantes quedaron adscritas \u00f3 concello de Gunt\u00edn, no partido de Sarria. Derrogada a Constituci\u00f3n no 1814 retomouse a administraci\u00f3n se\u00f1orial.\nNo Trienio Liberal (1821-1823) restablec\u00e9ronse estes dous concellos, que foron adscritos \u00e1 provincia de Lugo en 1822. Suprimida de novo a Constituci\u00f3n en 1823, houbo que agardar ata 1835 para a restauraci\u00f3n da administraci\u00f3n municipal, nacendo nesa data o concello de Somoza Maior de Lemos, por\u00e9n as parroquias do actual concello de B\u00f3veda estaban inclu\u00eddas nos municipios da Pobra do Broll\u00f3n e Couto Vello.\nFinalmente, o concello de B\u00f3veda nace no ano 1840, formado polas parroquias que hoxe en d\u00eda o compo\u00f1en. A reforma do 1840 foi deposta pola Xunta revolucionaria do Goberno Provisorio de Lugo, nunha circular de 9 de outubro, na que aparece o concello de B\u00f3veda, subsistindo o de Somoza Maior de Lemos ata a celebraci\u00f3n de elecci\u00f3ns para a s\u00faa integraci\u00f3n no de B\u00f3veda.\nNon houbo alteraci\u00f3ns municipais dende 1845, se ben aumentouse unha parroquia coa creaci\u00f3n da parroquia de Vilarbux\u00e1n, pasando de 13 a 14 parroquias, que agrupan un total de 52 entidades singulares de poboaci\u00f3n. A capital municipal: B\u00f3veda, ten t\u00edtulo de vila, outorgado no ano 1907.\nO nome de B\u00f3veda vai asociado a unha li\u00f1axe establecida no mesmo lugar e do que foron antecesores os Somoza. Foi un fillo de Arias L\u00f3pez Somoza e Goyanes o fundador da casa e o primeiro en utilizar este apelido. Aos marqueses de B\u00f3veda pertence o pazo do mesmo nome, datado no s\u00e9culo XVIII. Situado na parroquia de San Marti\u00f1o, foi constru\u00eddo sobre un pazo anterior do s\u00e9culo XVI. O actual foi reconstru\u00eddo por Francisco Su\u00e1rez de Deza e Oca, X Marqu\u00e9s de Viance e c\u00f3engo maxistral da Catedral de Santiago, influenciado das s\u00faas viaxes a Italia. Algunhas das parroquias de B\u00f3veda pertenceron \u00e1 antiga xurisdici\u00f3n de Somoza Maior de Lamas cuxo se\u00f1or\u00edo exerc\u00eda o Conde de Lemos e outros. A xurisdici\u00f3n de Ver nomeaba xu\u00edz ordinario. A principios do s\u00e9culo XX houbo unhas manobras militares presididas polo rei Afonso XIII. \u00c1 finalizaci\u00f3n das ditas manobras acudiu o rei, alox\u00e1ndose no Pazo, e outorgando \u00e1 localidade de B\u00f3veda o t\u00edtulo de vila.\nPatrimonio art\u00edstico.\nB\u00f3veda conserva interesantes igrexas como a de San Fiz de Rubi\u00e1n orixinal do s.XVI con varias reformas posteriores, ou a capela do\" Ecce Homo\" de Rubi\u00e1n. San Cristovo de Mart\u00edn \u00e9 un templo do s\u00e9culo XVII que conserva no interior unhas p\u00edas (bautismal e outra de auga bendita) antigas. Na capela de San Xurxo, en Xull\u00e1n ach\u00e1ronse sepulcros en ru\u00ednas.\nCon respecto \u00e1 arquitectura civil destaca o Pazo dos Marqueses de B\u00f3veda tam\u00e9n chamado Pazo de San Marti\u00f1o de B\u00f3veda; foi constru\u00eddo sobre outro anterior do s.XVI en 1769 por Xo\u00e1n Francisco Su\u00e1rez de Deza e Oca, o estilo arquitect\u00f3nico \u00e9 italiano e est\u00e1 rodeado de xard\u00edns, no interior existen diversos obxectos e cadros valiosos. Tam\u00e9n se conserva a Casa Se\u00f1orial de Ver e outras 8 casas repartidas por todo o concello.\nEconom\u00eda.\nA base econ\u00f3mica do municipio \u00e9 a gander\u00eda, seguida da agricultura. A importancia do sector primario ponse de manifesto tanto na superficie cultivada (20% da superficie total) como no n\u00famero de poboaci\u00f3n activa dedicada ao mesmo (60%). \u00c1 beira das terras de cultivo temos unha gran de prados e pasteiros, base alimenticia, dunha abundante cabana gandeira bovina, dedicada fundamentalmente \u00e1 produci\u00f3n leiteira. Esta cabana compl\u00e9tase coa cr\u00eda de porcino e ovino, menos numerosa, e dedicada principalmente ao autoconsumo e pequeno troco. O sector secundario alim\u00e9ntase do sector primario e da explotaci\u00f3n dos recursos naturais, fundamentalmente os forestais. As f\u00e1bricas de cer\u00e1mica (Rubi\u00e1n e B\u00f3veda), a transformaci\u00f3n da produci\u00f3n l\u00e1ctea (B\u00f3veda), e a fabricaci\u00f3n de mobles (Rubi\u00e1n) son xunto \u00e1 construci\u00f3n os alicerces do sector. Polo que se refire ao sector terciario, ocupa \u00e1 cuarta parte da poboaci\u00f3n activa. Este sector desenvolveuse nos \u00faltimos anos grazas ao subsector tur\u00edstico, que non s\u00f3 aproveita a beleza natural, sen\u00f3n tam\u00e9n a riqueza monumental e art\u00edstica do municipio.\nLugares de interese.\nAdemais dos monumentos hist\u00f3rico-art\u00edsticos como o ben conservado pazo dos Marqueses de B\u00f3veda, este concello pos\u00fae lugares paisax\u00edsticos de grande interese como o Burato da Moura, recunchos para a pr\u00e1ctica de deportes como o sendeirismo, a caza ou a pesca, o voo en parapente etc. En Penacova hai unha casa de turismo rural preto dunha fragua antiga, un mu\u00ed\u00f1o e unha fonte de augas ferruxinosas. Dentro do apartado gastron\u00f3mico, toda a Terra de Lemos, \u00e9 prolixa en conta a receitas e ofertas para o visitante: O porco e os seus derivados son os protagonistas de pratos tan suxestivos como o cocido, o caldo galego, as filloas con sangue, a empanada ou os saborosos embutidos. Da artesan\u00eda local podemos destacar as colchas tecidas a man.\nComunicaci\u00f3ns.\nO concello de B\u00f3veda est\u00e1 ben comunicado, e preto das localidades de Monforte de Lemos e Sarria, tampouco lonxe de Lugo.\nA principal estrada que pasa polo concello \u00e9 o corredor CG-2.2, que une Lugo con Monforte de Lemos pasando por Sarria. Travesa o territorio de norte a sur e ten dous enlaces, \u00e1 altura das localidades de B\u00f3veda e Rubi\u00e1n. Nun futuro se ha desdobrar para converterse en autov\u00eda. Este corredor mellora o percorrido da antiga LU-546, que entra no concello por San Fiz de Rubi\u00e1n e sae pola \u00c1spera cara Monforte pasando polo centro das poboaci\u00f3ns. Tam\u00e9n cabe destacar \u00e1 LU-652 que une B\u00f3veda coa Pobra do Broll\u00f3n e a N-120 a Valdeorras e Ponferrada, a LU-611 de Rubi\u00e1n a Currelos e Taboada, e a LU-643 e LU-644 que unen B\u00f3veda e Rubi\u00e1n respectivamente coa capital do Incio.\nTam\u00e9n pasa polo concello a li\u00f1a de ferrocarril Palencia-Monforte-A Coru\u00f1a, cunha estaci\u00f3n actualmente unicamente para mercador\u00edas en Rubi\u00e1n. Antes hab\u00eda outra estaci\u00f3n en B\u00f3veda, derru\u00edda hai uns anos.\nDeportes.\nHai dous equipos de f\u00fatbol no concello:\nLugares de B\u00f3veda.\nPara unha lista completa de todos os lugares do concello de B\u00f3veda vexa: Lugares de B\u00f3veda."}
{"id": "5253", "revid": "85894", "url": "https://gl.wikipedia.org/wiki?curid=5253", "title": "A Pobra do Broll\u00f3n", "text": "A Pobra do Broll\u00f3n \u00e9 un concello da provincia de Lugo en Galicia. Situado no sur da provincia, pertence \u00e1 comarca de Terra de Lemos e forma parte da Ribeira Sacra. Ten unha poboaci\u00f3n de 1.709 habitantes segundo o censo de 2017. Limita cos concellos do Incio ao norte; Quiroga e Ribas de Sil ao sur; Samos, Quiroga e Folgoso do Courel ao leste; e Monforte de Lemos e B\u00f3veda ao oeste.\nXeograf\u00eda.\nO concello da Pobra do Broll\u00f3n ten unha superficie de 174,8\u00a0km\u00b2, situados entre o Val de Lemos, na metade oeste, e a serra do Courel, ao leste. Est\u00e1 caracterizado pola s\u00faa topograf\u00eda monta\u00f1osa na metade leste. Cabe destacar os seguintes montes: Alto da Veneira (1.164 m), Mioteira (871 m), O Home Grande (824 m), Cerro de Pereira (648 m), O Covallo (564 m) e Moncai (531 m). A menor altitude sit\u00faase na Ribeira de Val de Frades, xunto ao r\u00edo Sil.\nHidrograf\u00eda.\nA rede hidrogr\u00e1fica do concello pertence \u00e1 conca do r\u00edo Sil, que fai de fronteira f\u00edsica polo sur nun pequeno tramo. As concas de dous dos seus afluentes, o Cabe e o Lor, drenan a superficie do concello.\nO r\u00edo m\u00e1is importante \u00e9 o Cabe, que travesa o concello en direcci\u00f3n nord\u00e9s-suroeste. A s\u00faa conca drena a parte occidental e central do concello. Os seus principais afluentes son o Saa e o Picarrexo.\nO r\u00edo Saa tam\u00e9n travesa o concello en direcci\u00f3n nord\u00e9s-suroeste para desembocar no Cabe \u00e1 altura de Fornelas, a\u00f3s p\u00e9s do Moncai. No seu percorrido pasa polo centro da capital municipal, onde recibe as augas do seu principal afluente, o Rub\u00edn. Outros afluentes son o r\u00edo Lebr\u00f3n e o regato das Lamelas.\nO r\u00edo Lor fai de lindeiro f\u00edsico co concello de Quiroga polo leste nun tramo do seu percorrido. A s\u00faa conca drena a parte m\u00e1is oriental do concello. O seu principal afluente \u00e9 o Loureiro-Mazo.\nNas terras que rodean o paso do r\u00edo Sil, no sur do concello, f\u00f3rmase unha pequena ribeira. O regato de Trasmonte \u00e9 o \u00fanico que desemboca no Sil dentro dos l\u00edmites do concello.\nClima.\nO clima \u00e9 oce\u00e1nico-continental, con caracter\u00edsticas de oce\u00e1nico de monta\u00f1a na cara leste, froito dunha maior altitude. Na parte occidental, as temperaturas son suaves, con invernos fr\u00edos, abundantes xeadas e n\u00e9boas, e ver\u00e1ns calorosos e secos. A temperatura media \u00e9 de 13,3\u00a0\u00b0C (6,2\u00a0\u00b0C en xaneiro e 20,3\u00a0\u00b0C en xullo) e as precipitaci\u00f3ns son duns 1.000\u00a0mm/anuais, con meses do ver\u00e1n con menos de 30\u00a0mm. Na parte m\u00e1is monta\u00f1osa as temperaturas medias roldan os 11\u00a0\u00b0C de media e as precipitaci\u00f3ns son duns 1.300\u00a0mm/anuais. As nevadas son abundantes no inverno nesta zona, froito da altitude, que chega a superar os 1.000 metros.\nVexetaci\u00f3n.\nAs especies vexetais m\u00e1is importantes son o pi\u00f1eiro, o casti\u00f1eiro e o chopo, e o toxo, a silva e a xesta. Nos r\u00edos predomina a vexetaci\u00f3n de ribeira.\nDemograf\u00eda.\nA Pobra contaba en 2018 cunha poboaci\u00f3n de 1.685 habitantes, 842 mulleres e 843 homes, segundo datos do IGE.\nO concello da Pobra do Broll\u00f3n cumpre coas caracter\u00edsticas da Galicia rural. A poboaci\u00f3n \u00e9 regresiva, con crecemento natural negativo e cunha estrutura por idades moi envellecida. A poboaci\u00f3n \u00e9 dispersa en 22 parroquias e 118 entidades, sendo a s\u00faa densidade de 12,24 hab/km\u00b2 en 2008. A maior parte dos poboamentos lev\u00e1ntanse no sector occidental, mentres que o oriental est\u00e1 practicamente despoboado debido \u00e1 topograf\u00eda monta\u00f1osa. No concello hai varias aldeas deshabitadas, a maior\u00eda delas concentradas na \u00e1rea da monta\u00f1a.\nDende principios de s\u00e9culo, a poboaci\u00f3n non cesou na s\u00faa regresi\u00f3n (en 1900 ti\u00f1a 7.992 habitantes e en 2008, 2.162); unha perda debida na s\u00faa maior parte aos efectos da emigraci\u00f3n, sobre todo na d\u00e9cada do 1950 ao 1960 (en 1950 ti\u00f1a 8.116 habitantes, en 1960 tan s\u00f3 5.444). Nas \u00faltimas d\u00e9cadas a regresi\u00f3n tam\u00e9n \u00e9 debida \u00e1 baixa natalidade e a alta mortalidade.\nO resultado de todo iso \u00e9 unha pir\u00e1mide de poboaci\u00f3n con base moi estreita e ensanchada nos seus brazos superiores: un 5% da poboaci\u00f3n ten menos de 16 anos, un 50% ten entre 16 e 65 anos e un 45% supera os 65. Estes datos fan que sexa o quinto concello m\u00e1is envellecido de Espa\u00f1a . En 2007 a taxa de natalidade era de 3,1 e a de mortalidade de 16,7.\nHistoria.\nA orixe: da Prehistoria \u00e1 Idade Media.\nA mediados do terceiro milenio a. C. migraci\u00f3ns de pobos continentais chegaron a Galicia traendo con eles a primeira agricultura e a primeira metalurxia do cobre e do ouro. Manifestaci\u00f3ns destes primeiros asentamentos, no que hoxe \u00e9 o municipio da Pobra do Broll\u00f3n, son os t\u00famulos megal\u00edticos, como m\u00e1moas ou medorras, propios da cultura castrexa, que se encontran repartidas por todo o seu territorio, as\u00ed p\u00f3dense ver en moitos lugares do concello como:\nAs\u00ed mesmo o seu principal r\u00edo, o Cabe, (\"Chalibes\"), era xa co\u00f1ecido polas s\u00faas propiedades ferruxinosas e moi prezado \u00e1 hora de temperar as espadas dos guerreiros c\u00e9lticos, que acud\u00edan de moitos lugares con ese fin.\nDo s\u00e9culo IX ao XIII.\nA partir do s\u00e9culo IX, nos documentos de doaz\u00f3ns e de foros de mosteiros como os de Samos, San Vicente do Pino, Ferreira de Pant\u00f3n, Meira, Oseira, Montederramo ou Celanova, comezan a ser citadas as igrexas e lugares de Terras do Broll\u00f3n. Lugares como Salcedo, Cereixa, Barxa de Lor, O Broll\u00f3n, Ferreiros, A Ferreir\u00faa, Lamaigrexa, Domiz, Saa, Castrosante, Li\u00f1ares, Martul ou Canedo xa aparecen neses documentos, o cal fai supo\u00f1er que estaban poboados dende moito antes, posiblemente dende as repoboaci\u00f3ns do bispo Odoario e a s\u00faa familia (s\u00e9culo VIII). Houbo dous mosteiros de moi curta vida: un en Vilach\u00e1, e o outro en Ferreiros. As xentes adic\u00e1banse o cultivo do centeo, vi\u00f1edo e a horticultura. Criaban ovellas, cabras, pitas e coellos. O m\u00e1is do terreo estaba a monte. En aldeas como Ferreiros e A Ferreir\u00faa, como as\u00ed o di o seu nome, hab\u00eda ferreiros, mineiros e carboeiros adicados \u00e1 fabricaci\u00f3n de ferraduras, cravos e algunha ferramenta para o agro.\nA inseguridade social foi abondosa durante estes tempos, como o demostra a existencia de torres e recintos de vixilancia, dos que s\u00f3 queda o nome: Castrob\u00f3n (A Ferreir\u00faa), Castrelado Pequeno (Li\u00f1ares) e Castrel\u00edn (Parada dos Montes).\nA Pobra do Broll\u00f3n tivo unha xurisdici\u00f3n que comprend\u00eda os cotos de Cereixa, Froxende, Parada dos Montes, Pol de Lemos, Valverde, A Ra\u00ed\u00f1a, Salcedo e Vales, ademais das terras pertencentes \u00f3 coto do mosteiro de San Vicente do Pino en Monforte de Lemos.\nSegundo unha investigaci\u00f3n recente realizada pola escritora Olga Novo, hai indicios que apuntan a que a antiga vila pod\u00edase atopar na actual Santalla de Rei. Esta vila ser\u00eda queimada e destru\u00edda por motivos desco\u00f1ecidos, probablemente enmarcados en loitas pola sucesi\u00f3n ao trono de Castela na Idade Media, e trasladada ao lugar actual da vila da Pobra do Broll\u00f3n, co\u00f1ecido ent\u00f3n como San Pedro de Entrambasaugas. A finais do s\u00e9culo XIII, xa comeza a aparecer nos documentos o nome da nova vila, \"Puebla do Broll\u00f3n\" ou \"Puebla de San Pedro\". Parece ser que foi o Rei Sancho IV de Castela, quen outorgou o documento fundacional (sobre un vello castro mineiro) do lugar, a carta-puebla; e que o seu herdeiro, Fernando IV de Le\u00f3n e Castela ratificou. Neste documento cont\u00ed\u00f1anse as repartici\u00f3ns de terras, deberes e dereitos que se lles conced\u00eda \u00f3s poboadores da Pobra do Broll\u00f3n e das s\u00faas doce aldeas; e un dereito moi importante, como era o de depender directamente do propio rei. A repoboaci\u00f3n propiciada pola citada carta-puebla foi un \u00e9xito demogr\u00e1fico e econ\u00f3mico, como se demostra polas rendas anuais que ti\u00f1an que pagar, e que a partir de ent\u00f3n A Pobra do Broll\u00f3n aparecese en documentaci\u00f3ns e mapas. A este desenvolvemento econ\u00f3mico non debeu ser allea a s\u00faa situaci\u00f3n estrat\u00e9xica no obrigado paso de xentes e mercador\u00edas, que quer\u00edan entrar ou sa\u00edr de Galicia polo cami\u00f1o natural do val do r\u00edo Sil. A presenza das ordes Hospitalarias e de Santiago nas Terras do Broll\u00f3n as\u00ed o confirman.\nDo s\u00e9culo XIV \u00e1 Ilustraci\u00f3n.\nLogo A Pobra do Broll\u00f3n estivo baixo a xurisdici\u00f3n da casa de Lemos. O 30 de xullo de 1477, o rei Fernando o Cat\u00f3lico, nun documento datado en Medina del Campo, c\u00e9delle a Pedro \u00c1lvarez de Osorio, primeiro Conde de Lemos, t\u00f3dolos dereitos e rendas (ascend\u00edan a m\u00e1is de 20.000 marabed\u00eds) que a coroa ti\u00f1a na Pobra do Broll\u00f3n; rematan as\u00ed as liortas que a nobreza vi\u00f1a tendo pola posesi\u00f3n das Terras do Broll\u00f3n, e que comezaran o 23 de agosto de 1424, cando Fadrique, se\u00f1or de Monforte, anexionouna a Monforte xunto coas s\u00faas doce aldeas.\nSen lugar a d\u00fabida, ser unha vila de homes dependentes do rei ou dos seus administradores, unha vila de homes libres da xurisdici\u00f3n de nobres e da igrexa, unha vila de homes ceibes defensores dos seus dereitos, motivou a participaci\u00f3n de Mar\u00eda Casta\u00f1a, natural do Coto de Cereixa, nas sublevaci\u00f3ns do pobo de Lugo contra os abusos do bispo da cidade (en torno ao 1382), e, que pasados uns anos, todo o pobo de A Pobra do Broll\u00f3n o fixera contra os atropelos e pagos das rendas reais \u00f3 Conde de Lemos no s\u00e9culo XV: a Revolta dos Gu\u00edmaros, \u00f3 negarse a pagar un tributo. Conta Manuel Amor Meil\u00e1n que, o Conde \u00f3 ter co\u00f1ecemento de tal actitude intentou sometelos coas armas e, os campesi\u00f1os non tardaron en ser sometidos \u00f3 xugo econ\u00f3mico do conde de Lemos, a\u00ednda que novamente volveron reunirse baixo o pi\u00f1eiro e acordaron manterse na s\u00faa decisi\u00f3n de non satisfaceren o tributo, a non ser que lles fora recollido nas s\u00faas casas sen necesidade de abriren a porta, tan s\u00f3 tirando a moeda por debaixo da porta. Dende ent\u00f3n \u00e1s xentes do condado de Lemos co\u00f1\u00e9cenas como \"gu\u00edmaros\", \u00e9 dicir, rudos, valentes e desconfiados. Durante moito tempo, e para conmemoraren estes episodios, os veci\u00f1os da Pobra reun\u00edanse a madrugada de t\u00f3dolos domingos nas inmediaci\u00f3ns onde tivera lugar o levantamento de finais do s\u00e9culo XIV ou principios do XV, co fin de tomar acordos que afectasen \u00f3s intereses do municipio.\nA partir do s\u00e9culo XV, a pesar das reformas da administraci\u00f3n propiciadas polos Reis Cat\u00f3licos e os seus descendentes como soberanos de todo o Estado, as Terras do Broll\u00f3n continuaron vinculadas \u00e1 Casa de Lemos, ata as reformas administrativas do s\u00e9culo XIX. A s\u00faa econom\u00eda centr\u00e1base na agricultura (centeo e vi\u00f1o), gander\u00eda e a explotaci\u00f3n das minas de ferro, principalmente a cova das Choias e A Veneira de Roques, (que chegou a ter 37 mineiros) que procuraban de mineral a t\u00f3dalas ferrer\u00edas do contorno, inclu\u00eddas as tres do termo: Ferrer\u00eda de Biduedo, Ferrer\u00eda de Barxa de Lor e a Ferrer\u00eda de Loureiro.\nA chegada do millo e a da pataca, a finais do s\u00e9culo XVIII, contribu\u00edu a gran crecemento demogr\u00e1fico, o que obrigou a po\u00f1er en explotaci\u00f3n terras baldeiras ata ent\u00f3n e a construci\u00f3n de novas vilas. A finais do s\u00e9culo XIX, as vi\u00f1as sufriron a peste da filoxera que obrigou a abandonar o seu cultivo ata ven entrado o s\u00e9culo XX.\nIdade Contempor\u00e1nea.\nDurante a Idade Contempor\u00e1nea o concello comeza a adquirir servizos e a desenvolverse. En 1850 constru\u00eduse a estrada entre Lugo e Valdeorras pasando pola Pobra. No ano 1883 o rei Afonso XII inaugurou a li\u00f1a de ferrocarril entre Madrid e A Coru\u00f1a, que pasa polo concello da Pobra do Broll\u00f3n. No lugar da Estaci\u00f3n constru\u00eduse unha estaci\u00f3n que a\u00ednda funciona na actualidade e que lle d\u00e1 nome a este lugar.\nA principios do s\u00e9culo XX aumentou notablemente a poboaci\u00f3n e tivo 7.992 habitantes en 1900, chegando aos 8.116 en 1950. Dende ent\u00f3n a poboaci\u00f3n non cesou na s\u00faa regresi\u00f3n e agora conta con pouco m\u00e1is dunha cuarta parte, 2.201 habitantes en 2007, debido \u00e1 emigraci\u00f3n dos anos 60 e 70 e da alta idade media da poboaci\u00f3n.\nDende as \u00faltimas d\u00e9cadas do s\u00e9culo ata agora estase a mellorar a calidade de vida nas parroquias rurais do concello e tam\u00e9n da vila da Pobra, contando xa con moitos servizos b\u00e1sicos. Nos \u00faltimos anos pux\u00e9ronse en servizo un punto limpo de reciclaxe e un centro para maiores, entre outros. Esp\u00e9rase que empece a haber nun futuro pr\u00f3ximo un aumento da poboaci\u00f3n.\nActualmente est\u00e1 en proxecto a autov\u00eda A-76, que unir\u00e1 Ponferrada e Ourense e que, tras moita pol\u00e9mica, pasar\u00e1 polo concello, paralela \u00e1 N-120, e axudar\u00e1 \u00f3 desenvolvemento da zona xa que ter\u00e1 unha sa\u00edda no concello. Tam\u00e9n est\u00e1 previsto que a li\u00f1a de alta velocidade Ponferrada-Monforte pase polo concello.\nPatrimonio art\u00edstico.\nArquitectura relixiosa.\nNo concello abundan igrexas e capelas (hai 23 igrexas parroquiais e 11 capelas en todo o concello). Destacan as igrexas rom\u00e1nicas de Veiga, cunha nave rectangular e unha \u00e1bsida de tramo rectangular e cabeceira semicircular con b\u00f3vedas de can\u00f3n e cuarto de laranxa, e a de Ferreiros, que s\u00f3 conserva unha parte do seu pasado rom\u00e1nico.\nO templo de Lamaigrexa de 1788 pos\u00fae unha torre de tres corpos no frontal. O retablo maior \u00e9 neocl\u00e1sico, e ten outro neocl\u00e1sico e outro rococ\u00f3 do s\u00e9culo XVIII. Conta cun p\u00falpito policromado, p\u00eda bautismal e d\u00faas pias de auga bendita.\nA igrexa de \u00d3utara ten un retablo maior renacentista e unha imaxe de Santa Mar\u00eda do s.XV. A igrexa de Parada dos Montes \u00e9 de 1895, pero conserva un retablo neocl\u00e1sico (procedente do convento das Clarisas de Monforte). O templo de Pinel pos\u00fae un retablo maior de est\u00edpites con tallas de interese. A igrexa de Santalla de Rei pos\u00fae un retablo do 1697.\nNa capela do San Vitoiro cel\u00e9brase unha popular romar\u00eda na honra a este santo. Outras capelas son a de San Isidro Labrador da Estaci\u00f3n, Santa M\u00aa Madalena da Veneira de Roques, San Francisco de Biduedo, San Sebasti\u00e1n de R\u00edo de Bois, San Miguel de Canedo, Pi\u00f1eiros (Castroncelos), Ferreir\u00eda (\u00d3utara), Ferreira (Parada dos Montes), Nogueiras (Cereixa), Santiorxo (Li\u00f1ares), Curral de G\u00e1ndaras (Pi\u00f1o) e Loureiro (abandonada).\nArquitectura civil.\nDa arquitectura civil hai que destacar unha caracter\u00edstica espec\u00edfica de pobos como Parada dos Montes onde os tellados das casas, feitos de lousa da zona, est\u00e1n unidos e superpostos para poder circular os d\u00edas de chuvia ou nevadas intensas e protexerse as\u00ed mellor da intemperie ou dos ataques de lobos. Tam\u00e9n cabe destacar a aldea de Forgas.\nA arquitectura popular ten o seu principal expo\u00f1ente nos mu\u00ed\u00f1os, destacando o mu\u00ed\u00f1o de Folla en Santalla de Rei, o de Lebr\u00f3n e os de Pacios de Veiga. As\u00ed mesmo, tam\u00e9n \u00e9 digna de menci\u00f3n a ponte de Barxa de Lor, do s\u00e9culo XVI, considerada romana segundo a tradici\u00f3n.\nCon respecto \u00f3s pazos e casas grandes hai que destacar a Casa de D\u00edaz en Ferreiros e a Casa de Fontela na Pobra ambas con sendas pedras de armas, e a Casa Grande de Marc\u00f3n na Ferreir\u00faa, hoxe colexio da parroquia. Outras casas grandes son a Casa de Barredo (Canedo), Casa do Mes\u00f3n (Castroncelos), Casa da Torre (A Ferreir\u00faa), Casa do Castro de Lama (Barxa de Lor) e Casa da Marquesa (Barxa de Lor).\nEconom\u00eda.\nO sistema econ\u00f3mico do concello fundam\u00e9ntase no sector primario (86,1 % da poboaci\u00f3n activa), que se complementa cun terciario pouco especializado (9 %) e dun minoritario sector secundario (4,9 %).\nNa agricultura destacan os cultivos de patacas, millo e centeo, xunto \u00e1 explotaci\u00f3n de \u00e1rbores froiteiras, como o casti\u00f1eiro. A agricultura est\u00e1 enfocada \u00e1 manutenci\u00f3n da cabana gandeira, que \u00e9 a que reporta un maior beneficio \u00f3 agricultor, tanto polas vendas como polo leite. Predomina a cabana bovina sobre a porcina e a ovina, e m\u00e1is a explotaci\u00f3n av\u00edcola. O aproveitamento forestal \u00e9 outro dos recursos da zona, ademais do cultivo da vide en Vilach\u00e1, acollido \u00e1 D.O. Ribeira Sacra e pertencente \u00e1 subzona Quiroga-Bibei.\nO sector secundario industrial local\u00edzase principalmente noutra banda, a extracci\u00f3n de rocas, conta con boas instalaci\u00f3ns e alto grao de comercializaci\u00f3n cun mercado nacional e mesmo internacional.\nO sector terciario c\u00e9ntrase na capital municipal. O sector servizos bas\u00e9ase no pequeno comercio. Na hostaler\u00eda at\u00f3pase bastante desenvolvido, sobre todo grazas \u00e1s axudas do \"Plan Leader\", contando con numerosos restaurantes que ofrecen a gastronom\u00eda t\u00edpica da zona e hospedaxes de turismo rural. No sector transportes existen pequenas empresas e alg\u00fans autotaxis.\nAs feiras que se celebran son:\nComunicaci\u00f3ns.\nA Pobra do Broll\u00f3n \u00e9 un concello bastante ben comunicado, a\u00ednda que na metade leste as comunicaci\u00f3ns son dificultosas debido \u00e1s altas monta\u00f1as. Est\u00e1 situado por estrada a 14\u00a0km de Monforte de Lemos, a 58\u00a0km de Ourense, a 65\u00a0km de Lugo, a 135\u00a0km de Santiago e a uns 150 das principais cidades galegas, Vigo (153\u00a0km) e A Coru\u00f1a (159\u00a0km). \nEstradas.\nEn total o concello ten unha rede de estradas asfaltadas de case 200\u00a0km. Entre as estradas destaca a N-120, que une o concello con Monforte de Lemos, Ourense e Ponferrada e pasa 2 km ao sur da capital municipal, xunto ao lugar da Estaci\u00f3n. Est\u00e1 en proxecto a autov\u00eda A-76 seguindo o mesmo percorrido que a anterior. \n\u00c1 altura da Estaci\u00f3n, da N-120 parte un ramal que conecta coa LU-652, que chega a B\u00f3veda onde enlaza co corredor CG-2.2 que une Monforte e Lugo. Paralela \u00e1 N-120, at\u00f3pase a estrada auton\u00f3mica LU-933 que une o concello con Monforte e Quiroga. Tam\u00e9n hai outra estrada local, a LU-653, que une o concello co Incio, co que limita polo norte. \nAdemais, un total de 13 estradas secundarias pertencentes \u00e1 Deputaci\u00f3n de Lugo vertebran o concello. Finalmente, hai que engadir a rede de estradas municipais, que dependen do concello e chegan a todos os lugares e parroquias.\nFerrocarril.\nTam\u00e9n cruza o concello a li\u00f1a de ferrocarril Le\u00f3n-A Coru\u00f1a que conta cunha estaci\u00f3n no concello. A estaci\u00f3n da Pobra do Broll\u00f3n, moi utilizada no s\u00e9culo XX, at\u00f3pase no lugar da Estaci\u00f3n, que se formou e creceu coa chegada do ferrocarril. \nActualmente s\u00f3 para nela un tren de media distancia procedente de Vigo e con destino Ponferrada, que circula diariamente e pasa por outras localidades importantes como Ourense, Monforte e O Barco de Valdeorras. Con todo, non existe parada de ning\u00fan tren en sentido contrario.\nNon obstante, a estaci\u00f3n de Monforte de Lemos, situada a 10 km da da Pobra, disp\u00f3n de servizos de longa distancia \u00e1s principais cidades de Espa\u00f1a e unha maior oferta de servizos de media distancia.\nFestividades.\nO concello da Pobra do Broll\u00f3n establece como d\u00edas festivos, todos aqueles da comunidade de Galicia, a parte dos festivos locais: o Corpus Christi (en xu\u00f1o) e o San Vitoiro (27 de agosto).\nRomar\u00eda do San Vitoiro.\nCelebrada na parroquia de Saa, o 27 de agosto. \u00c9 unha das romar\u00edas m\u00e1is importantes da comarca, que se celebra na capela deste santo, situada na serra da Trapa a m\u00e1is de 600 m de altitude. O San Vitoiro \u00e9 o patr\u00f3n de sete lugares do concello: O Busto, Covadelas, Forgas, Lebr\u00f3n, Penadexo, Pradelas e Teixeira.\nEntroido de Salcedo.\nCel\u00e9brase en febreiro en Salcedo con desfiles de disfraces, descenso de carrilanas e outras actividades l\u00fadicas, como obras de teatro. Cabe destacar a figura do Oso de Salcedo.\nLugares da Pobra do Broll\u00f3n.\nPara unha lista completa de todos os lugares do concello da Pobra do Broll\u00f3n vexa: Lugares da Pobra do Broll\u00f3n."}
{"id": "5254", "revid": "15490", "url": "https://gl.wikipedia.org/wiki?curid=5254", "title": "Pant\u00f3n", "text": "Pant\u00f3n \u00e9 un concello da provincia de Lugo, pertencente \u00e1 comarca de Terra de Lemos e \u00e1 Ribeira Sacra. Segundo o padr\u00f3n municipal (INE 2018) conta con 2.539 habitantes (1.232 homes e 1.307 mulleres), o que sup\u00f3n unha diminuci\u00f3n en 26 habitantes en relaci\u00f3n co ano anterior.\nHistoria.\nA presenza romana no concello evid\u00e9nciase no lugar das Augas Santas, cuxas augas termais foron empregadas dende aquela \u00e9poca. Un dos fitos m\u00e1is significativos da historia de Pant\u00f3n foi a implantaci\u00f3n da vida mon\u00e1stica \u00f3 longo das marxes dos r\u00edos Mi\u00f1o e Sil.\nPatrimonio hist\u00f3rico e art\u00edstico.\nO concello de Pant\u00f3n ten un gran n\u00famero de monumentos, de diferentes \u00e9pocas. Tanto castrexos, restos romanos e sendo o patrimonio m\u00e1is salientable, o seu gran n\u00famero de monumentos de arquitectura rom\u00e1nica.\nRestos castrexos:\nRestos da cultura megal\u00edtica:\nPetr\u00f3glifos:\nDeporte.\nHai un equipo de f\u00fatbol no concello, o Ferreira Club de F\u00fatbol, que milita na Segunda Galicia e xoga os seus partidos no campo do Bali\u00f1o.\nLugares de Pant\u00f3n.\nPara unha lista completa de todos os lugares do concello de Pant\u00f3n vexa: Lugares de Pant\u00f3n."}
{"id": "5255", "revid": "85894", "url": "https://gl.wikipedia.org/wiki?curid=5255", "title": "O Savi\u00f1ao", "text": "O Savi\u00f1ao \u00e9 un concello da provincia de Lugo, que pertence \u00e1 comarca de Terra de Lemos e \u00e1 Ribeira Sacra. Segundo o Padr\u00f3n municipal, no ano 2017 ti\u00f1a unha poboaci\u00f3n de 3.832 persoas. O seu xentilicio \u00e9 savi\u00f1ao .\nXeograf\u00eda.\nO concello do Savi\u00f1ao est\u00e1 enclavado na Ribeira Sacra, dentro da Comarca de Terra de Lemos, situado \u00f3 sur da provincia de Lugo. Limita \u00f3 norte cos concellos de Paradela e Taboada, \u00f3 sur con Pant\u00f3n, \u00f3 leste con Pant\u00f3n, Monforte de Lemos e B\u00f3veda e \u00f3 oeste con Taboada e Chantada. A altitude media \u00e9 de 600 metros sobre o nivel do mar. Est\u00e1 atravesado polos r\u00edos Mi\u00f1o, Sardi\u00f1eira, Savi\u00f1ao, Pez, Barrantes e Porri\u00f1o.\nTen 29 parroquias. A capital do concello, Escair\u00f3n, ten aproximadamente uns 1000 habitantes. O segundo n\u00facleo de poboaci\u00f3n \u00e9 Currelos, a cabeceira da zona norte do concello.\nA s\u00faa econom\u00eda \u00e9 fundamentalmente agr\u00edcola, contando tam\u00e9n con industrias l\u00e1cteas, vin\u00edcolas e da construci\u00f3n. A potenciaci\u00f3n do turismo rural e cultural desta zona sup\u00f3n un pulo para a mesma. No aspecto comercial destacan as feiras que se celebran mensualmente, en Escair\u00f3n os d\u00edas 8 e 19, e en Currelos o d\u00eda 26.\nHistoria.\nAs primeiras mostras de ocupaci\u00f3n son a m\u00e1moa de Abu\u00edme e numerosos restos da cultura castrexa. Neste per\u00edodo, os habitantes dos castros de Savi\u00f1ao, pertenceron \u00e1 tribo dos \"Lemavi\", citada por Tolomeo, e eran veci\u00f1os dos \"Seurri\", habitantes dos actuais concellos de Sarria e Taboada. Durante esa \u00e9poca Savi\u00f1ao rexistrou unha importante ocupaci\u00f3n do espazo.\nEntre os s\u00e9culos I e IV tivo lugar o asentamento e dominio romano sobre o noroeste lucense, per\u00edodo no que se pode datar a construci\u00f3n da v\u00eda romana que conclu\u00eda nos Codos de Belesar. Trat\u00e1base dunha v\u00eda secundaria dentro do esquema viario romano.\nOutros restos da presenza romana prove\u00f1en de distintos achados encontrados en castros romanizados: cer\u00e1mica feita con \"terra sixilada\", moedas, a peza p\u00e9trea de Abu\u00edme, ou a mesma escultura Mourelos. Coa ca\u00edda do imperio Romano a finais do s\u00e9culo IV, iniciouse unha etapa de transici\u00f3n ata a Idade Media. Desta etapa apenas quedan alg\u00fans top\u00f3nimos, como Xixiriz, Arxeriz, Meitriz, Alperiz ou Reiriz entre outros.\nNo s\u00e9culo VI, mercede ao labor de Marti\u00f1o de Dumio, grande impulsor do monacato, existen referencias expl\u00edcitas da Ribeira Sacra. Entre os s\u00e9culos VI e VII, hai que encadrar a creaci\u00f3n dos primeiros cenobios en terras do Savi\u00f1ao, pois, a\u00ednda que non hai unha documentaci\u00f3n espec\u00edfica, si existen documentos que falan de fundaci\u00f3ns e doaz\u00f3ns a partir do s\u00e9culo X, o que fai supor que exist\u00edan anteriormente, sendo exemplos Santo Estevo e San Vitoiro. Desa etapa medieval tam\u00e9n se conservan unha serie de sarc\u00f3fagos (Louredo e San Sadurni\u00f1o de Pi\u00f1eir\u00f3), restos residuais do que foron tumbas de personaxes importantes no contexto sociopol\u00edtico do Savi\u00f1ao.\nCultura.\nToponimia.\nA s\u00faa etimolox\u00eda ven de \"Sabinianum\", \u00e1 s\u00faa vez de \"Sabinus\", cognome romano derivado dun nome \u00e9tnico que se refer\u00eda a unha antiga tribo rival dos primeiros habitantes de Roma, os sabinos. Ser\u00eda ent\u00f3n un antrop\u00f3nimo que alude a un antigo posuidor. Nas fontes medievais non se recolle o artigo.\nPatrimonio.\nEn arqueolox\u00eda cabe destacar a Anta de Abu\u00edme ou o campo de M\u00e1moas de Abu\u00edme, situado nunha chaira da parroquia de Savi\u00f1ao, a uns catro quil\u00f3metros do Escair\u00f3n. Cons\u00e9rvanse boa parte das m\u00e1moas.\nPatrimonio arqueol\u00f3xico.\nContabil\u00edzanse vinte e sete castros no concello (Castro de Abu\u00edme, Castro da Torre en Fre\u00e1n, Castro de Ill\u00f3n en Licin, Castro da Portela en Diomondi, Castro de Mourelos, Castro da Besta en Vilelos, Castro de Villacaiz, Castro de Arxeriz...). Destacan o de Vilacaiz e o de Abuime pola s\u00faa f\u00e1cil visibilidade.\nPatrimonio arquitect\u00f3nico.\nDestacan varias edificaci\u00f3ns:\nAdemais cabe destacar o Pazo de Lamaquebrada en Fi\u00f3n, o Pazo de Casadonas en Licin, o Pazo de Fraguas en Louredo, ou a Casa Grande de Mosi\u00f1os.\nO \u00fanico edificio que se pode considerar de arquitectura militar en Savi\u00f1ao \u00e9 a torre-forte da Candaira en Rebordaos. \u00c9 do s\u00e9culo XIII, con planta cadrada de 9,81 por 9,94 metros; consta de tres plantas, na \u00faltima est\u00e1n as ameas. Foi propiedade de Francisco de Garza de Quiroga Taboada y \u00c1lvarez de Castro, se\u00f1or de Tor. Na actualidade pertence a \u00c1lvaro Taboada de Z\u00fa\u00f1iga.\nDestacan as igrexas rom\u00e1nicas de Santo Estevo de Ribas de Mi\u00f1o e San Paio de Diomondi.\nEtnograf\u00eda.\nFestas e celebraci\u00f3s.\nNa primeira semana de agosto cel\u00e9branse as festas patronais de Escair\u00f3n, en honra da Nosa Se\u00f1ora das Dores.\nO maior atractivo \u00e9 a \"carreira de burros\", celebrada a ma\u00f1\u00e1 do \u00faltimo d\u00eda de festa, e que vai seguida da competici\u00f3n do tiro de corda por parroquias.\nA feira de Escair\u00f3n transcorre os d\u00edas 8 e 19 de cada mes e en Currelos son os d\u00edas 26.\nEconom\u00eda.\nA principal actividade econ\u00f3mica \u00e9 a agricultura e a gander\u00eda. Estes sectores no pasado foron case exclusivos, prevalecendo o cultivo de produtos da horta. Comercial\u00edzanse as cr\u00edas de gando vac\u00fan, ovino e porcino, ademais de produtos l\u00e1cteos.\nOs traballadores agrarios por conta allea realizan actividades na loita contra incendios ou na repoboaci\u00f3n forestal, tarefas importantes na zona para o coidado ambiental. Iso xera emprego para traballadores non cualificados.\nA hostaler\u00eda \u00e9 outra actividade en auxe, debido \u00e1 aceptaci\u00f3n crecente do turismo rural e \u00e1 promoci\u00f3n da zona pola s\u00faa beleza natural.\nA albanelar\u00eda \u00e9 tam\u00e9n outra actividade en auxe, especialmente pola rehabilitaci\u00f3n e construci\u00f3n de vivendas.\nAs pensi\u00f3ns son unha das principais fontes de ingresos debido \u00f3 elevado n\u00famero de persoas xubiladas, unido \u00f3 n\u00famero de pensionistas por outros conceptos, como invalidez ou viuvez.\nA renda familiar por habitante enc\u00f3ntrase entre os 7.800 e os 8.275 \u20ac, que proceden dos ingresos de actividades agr\u00edcolas e das pensi\u00f3ns.\nA maior parte da poboaci\u00f3n s\u00f3 ten estudos primarios.\nDeporte.\nO seu equipo de f\u00fatbol, o Club Atl\u00e9tico Escair\u00f3n, xoga actualmente na Preferente Auton\u00f3mica de Galicia.\nLugares do Savi\u00f1ao.\nPara unha lista completa de todos os lugares do concello do Savi\u00f1ao vexa: Lugares do Savi\u00f1ao."}
{"id": "5256", "revid": "85894", "url": "https://gl.wikipedia.org/wiki?curid=5256", "title": "Sober", "text": "Sober (antropotop\u00f3nimo de \"superius\") \u00e9 un concello da provincia de Lugo, pertencente \u00e1 comarca de Terra de Lemos e parte da Ribeira Sacra. Segundo o Padr\u00f3n municipal de habitantes a s\u00faa poboaci\u00f3n en 2018 era de 2.301 persoas. O seu xentilicio \u00e9 .\nXeograf\u00eda.\nO concello de Sober ten unha superficie de 134\u00a0km\u00b2 e at\u00f3pase na Terra de Lemos, no sur da provincia de Lugo, entre os cursos dos r\u00edos Cabe e Sil, que fan de fronteira f\u00edsica polo oeste e sur, respectivamente. Limita cos concellos de Monforte de Lemos ao norte e leste, Pant\u00f3n ao oeste e Nogueira de Ramu\u00edn, Parada de Sil, A Teixeira e Castro Caldelas ao sur.\nA capital municipal dista 77 km da capital de provincia, Lugo, e at\u00f3pase a uns 600 m de altitude.\nEconom\u00eda.\nO sector primario est\u00e1 centrado na gander\u00eda bovina criada para consumo, a cr\u00eda porcina e en menor medida, ovina.\nA agricultura representa o 37% da superficie, orientada ao cultivo de cereais, patacas e primordialmente, a vide. O 58% da superficie \u00e9 de masa forestal, pi\u00f1eiros e carballos e mata.\nA industria ocupa ao 15% da poboaci\u00f3n, concentr\u00e1ndose en entidades de pequeno tama\u00f1o ou familiar orientadas principalmente \u00e1 elaboraci\u00f3n de vi\u00f1o. Destaca a produci\u00f3n de material de construci\u00f3n en Canabal e a oler\u00eda artes\u00e1 de Gundiv\u00f3s. Outros centros est\u00e1n dedicados \u00e1 manufactura t\u00e9xtil (calcet\u00edns) e \u00e1 fabricaci\u00f3n de ferramentas e equipos de labor (cerraxer\u00eda e m\u00e1quinas de sulfatado).\nO sector servizos aglut\u00ednase en torno aos servizos municipais e administrativos e aos establecementos comerciais. Cada quince d\u00edas ten lugar a feira, coa mesma frecuencia c\u00f3 mercado de produtos.\nVi\u00f1o de Amandi.\nSober at\u00f3pase na rexi\u00f3n vin\u00edcola da Denominaci\u00f3n de Orixe Ribeira Sacra, albergando a produci\u00f3n da subzona de vi\u00f1os de Amandi e a da ribeira do r\u00edo Cabe.\nExisten arredor de 300 produtores e 29 adegas inscritas no consello regulador. Un centro de embotellado industrial permite a comercializaci\u00f3n da marca de vi\u00f1o de Rectoral Amandi.\nCada domingo de Ramos, cel\u00e9brase en Sober a Feira do vi\u00f1o de Amandi.\nHistoria.\nCons\u00e9rvanse m\u00e1moas do megal\u00edtico en distintos lugares, as\u00ed como restos da cultura castrexa.\nDurante o per\u00edodo do imperio romano a V\u00eda Nova, que enlazaba Astorga con Braga, atravesaba a zona.\nDa constituci\u00f3n do reino dos suevos permanecen os top\u00f3nimos de varias parroquias.\nNo 785 o bispo Odoario de Lugo fundou a vila de Amandi.\nPatrimonio hist\u00f3rico e art\u00edstico.\nLugares de Sober.\nPara unha lista completa de todos os lugares do concello de Sober vexa: Lugares de Sober.\nDeporte.\nNo concello hai dous equipos de f\u00fatbol, o CD Sober, que xoga os seus partidos en Cente\u00e1s, e o CD R\u00edo Sil, que xoga no campo da Carqueixa. Os dous xogaban na tempada 2018/19 na Terceira Auton\u00f3mica de Galicia."}
{"id": "5257", "revid": "54334", "url": "https://gl.wikipedia.org/wiki?curid=5257", "title": "Forcarei", "text": "Forcarei \u00e9 un concello da provincia de Pontevedra, pertencente \u00e1 comarca de Tabeir\u00f3s - Terra de Montes. Segundo o IGE en 2019 ti\u00f1a 3.388 habitantes. O seu xentilicio \u00e9 .\nXeograf\u00eda.\nForcarei \u00e9 un concello situado ao norte da provincia, linda cos concellos de Cerdedo-Cotobade, Silleda, A Estrada, Lal\u00edn, Beariz e A Lama.\nNo seu termo municipal nacen os tres principais r\u00edos intr\u00ednsecos da provincia de Pontevedra: r\u00edo Umia, r\u00edo L\u00e9rez e r\u00edo Verdugo.\nHistoria.\nEn 1833 creouse o concello de Forcarei, se ben entre 1858 e 1862 denominouse Soutelo de Montes.\nPatrimonio.\nNa capital municipal at\u00f3pase a igrexa parroquial, dedicada a san Marti\u00f1o. \u00c9 obra de finais do s\u00e9culo XVIII, do mestre canteiro Pedro Varela e o mestre asentador Pedro Guti\u00e9rrez. Orixinalmente era de planta de cruz latina pero en 1961 o arquitecto Javier Garc\u00eda Santoro ampliou o brazo dereito. A \u00fanica decoraci\u00f3n da fachada, de estilo neocl\u00e1sico, \u00e9 unha pequena imaxe da Virxe nunha fornela sobre a porta. \u00c1 esquerda da fachada \u00e9rguese a torre campanario, de secci\u00f3n cuadrangular no primeiro corpo e octogonal no segundo, e rematada nunha pequena c\u00fapula.\nNas escaleiras de acceso \u00e1 igrexa at\u00f3pase un cruceiro constru\u00eddo a finais do XIX por Xos\u00e9 Ferreiro. Este cruceiro estaba situado no centro da praza pero foi trasladado cando se acometeu a remodelaci\u00f3n da praza e a construci\u00f3n do edificio do concello.\nA Casa do Concello foi proxectada polo arquitecto pontevedr\u00e9s C\u00e9sar Portela.\nNa parroquia de Santa Mar\u00eda de Aciveiro sit\u00faase o mosteiro de Santa Mar\u00eda de Aciveiro que ocupou un papel fundamental na rexi\u00f3n desde a s\u00faa constituci\u00f3n no s\u00e9culo XII ata o ano 1893. Na actualidade \u00e9 un Hostal Monumento co nome de \"Hospeder\u00eda de San Gonzalo das Penas\".\nPol\u00edtica.\nDende o ano 2023 o concello esta gobernado pola coalici\u00f3n formada polo PSdeG-PSOE e o BNG, con Ver\u00f3nica Pichel (PSdeG-PSOE) como alcaldesa.\nElecci\u00f3ns municipais de 2023.\nVotaci\u00f3n de investidura\nSendeirismo.\nForcarei conta con d\u00faas rutas homologadas de sendeirismo: o PR-G 100 \"Sendeiro Natural Aciveiro - Cand\u00e1n\", e o PR-G 113 \"Ruta das Pontes do L\u00e9rez\".\nA primeira \u00e9 unha ruta sendeirista circular de 15\u00a0km con principio e fin no co\u00f1ecido mosteiro de Aciveiro.\nA segunda \u00e9 lineal duns 14\u00a0km con principio/fin no mosteiro de Aciveiro e remate/inicio en Gax\u00edn\nLugares de Forcarei.\nPara unha lista completa de todos os lugares do concello de Forcarei vexa: Lugares de Forcarei."}
{"id": "5258", "revid": "55340", "url": "https://gl.wikipedia.org/wiki?curid=5258", "title": "Concello de Cerdedo", "text": "Cerdedo foi un concello da provincia de Pontevedra, pertencente \u00e1 comarca de Tabeir\u00f3s - Terra de Montes. No ano 2016 fusionouse co municipio de Cotobade, dando orixe ao concello de Cerdedo-Cotobade. Segundo o padr\u00f3n municipal, en 2015 ti\u00f1a 1828 habitantes (2333 en 2005). Limitaba cos concellos de Forcarei, Cotobade, Campo Lameiro e A Estrada. O seu xentilicio \u00e9 .\nHistoria.\nA principios de 2016 iniciouse un proceso de fusi\u00f3n dos concellos de Cerdedo e Cotobade. O 7 de xullo do mesmo ano os dous concellos desestimaron as alegaci\u00f3ns sobre a fusi\u00f3n completando os tr\u00e1mites municipais. A pesar dos rexeitamentos, a fusi\u00f3n f\u00edxose oficial o 18 de outubro de 2016.\nDemograf\u00eda.\nA poboaci\u00f3n deste concello de interior sufriu un descenso acusado froito da emigraci\u00f3n que minguou os seus habitantes en case en 4000 persoas entre 1950 e 2008.\nLugares de Cerdedo.\nPara unha lista completa de todos os lugares do concello de Cerdedo vexa: Lugares de Cerdedo."}
{"id": "5259", "revid": "98629", "url": "https://gl.wikipedia.org/wiki?curid=5259", "title": "A Estrada", "text": "A Estrada \u00e9 un concello da provincia de Pontevedra, pertencente \u00e1 comarca de Tabeir\u00f3s - Terra de Montes. Segundo o IGE no ano 2018 ti\u00f1a 20\u00a0661 habitantes, dos cales 419 eran de orixe estranxeira. O concello ten 51 parroquias. O seu xentilicio \u00e9 \u00ab\u00bb (forma oficial), estradense (forma popular) ou estratense (forma culta). \nHistoria.\nA xurisdici\u00f3n de Tabeir\u00f3s ten a s\u00faa orixe en tempos do rei suevo Miro, no s\u00e9culo VI, e aparece citada no \"Cronic\u00f3n Iriense\" como pertencente \u00e1 diocese de Iria. No s\u00e9culo XII, o arcebispo Xelm\u00edrez e o rei Afonso VII de Castela trocaron a terra de Tabeir\u00f3s (que pasou a ser da mitra compostel\u00e1) por Tabeirolos e o castro de Faro. A xurisdici\u00f3n abarcaba o actual concello da Estrada, con excepci\u00f3n das parroquias de Vea. A xurisdici\u00f3n de Tabeir\u00f3s inclu\u00eda os coutos de Vea, Codeseda, Vega e Oca, e o Couto do Viso.\nEn 1836 inici\u00e1ronse as reuni\u00f3ns para a uni\u00f3n destes concellos noutros maiores ou nun s\u00f3. O 1 de xaneiro de 1837 un\u00edronse os Coutos de Vega e Oca, Viso, Codeseda e Vea con Tabeir\u00f3s. O concello formouse en Cereixo, con sede en Pernaviva, xa con 51 parroquias (inclu\u00edda A Estrada, que aparece por primeira vez, formada polos lugares de Figueiroa de Arriba, Figueiroa de Abaixo, Rodeiro, Regueiro, Pedregal, Vilabrasil e Vilar). Logo de tres anos de enfrontamentos entre absolutistas e liberais, en 1840 tivo lugar a destituci\u00f3n do concello de Cereixo, solicitando que o nome do concello fose A Estrada, aprob\u00e1ndose a mudanza o 23 de xaneiro de 1841.\nO partido xudicial da Estrada incl\u00fae \u00f3s concellos de Forcarei e Cerdedo.\nO 6 de xullo de 1859 conced\u00e9uselle \u00e1 Estrada o t\u00edtulo de Vila por Real Decreto. En 1878, o rei Afonso XII outorgou \u00f3 concello o tratamento de \"Ilustr\u00edsimo\", e en 1912, o seu fillo Afonso XIII, o de \"Excelent\u00edsimo\".\nAta 1940 editouse na vila o xornal \"El Emigrado\".\nCultura.\nToponimia.\nO nome procede do lat\u00edn \"strata\" (\"terra pisada por onde se anda; cami\u00f1o\"). Neste lugar cruz\u00e1banse dous cami\u00f1os: o que \u00eda de sur a norte, desde a Terra de Montes, Ourense e Portugal, que segu\u00edan os arrieiros e peregrinos cara Santiago de Compostela, e de leste a oeste, desde o Deza, Trasdeza e o interior de Galiza, por onde arrieiros e, m\u00e1is tarde, carrilanas, se dirix\u00edan \u00e1 costa.\nComo premisa dunha hip\u00f3tese m\u00e1is complexa, Cabeza Quiles bas\u00e9ase na escaseza documental da voz \"estrada\" (fronte a \"strata\") nos tombos de Sobrado dos Monxes, Samos ou Oseira observada por Pensado Tom\u00e9, as\u00ed como a s\u00faa ausencia tam\u00e9n de datos en Mondo\u00f1edo, Celanova, San Pedro de Ramir\u00e1s ou San Pedro de Rocas e na antiga lexicograf\u00eda do padre Sarmiento, do padre Sobreira, Xo\u00e1n Manuel Pintos, Cornide e Cuveiro. A s\u00faa teor\u00eda sup\u00f3n a perda do uso com\u00fan deste lexema para m\u00e1is tarde recuperarse co significado actual de estrada, hip\u00f3tese compartida por Benigno Fern\u00e1ndez Salgado. Como top\u00f3nimo da actual capital de concello, utiliz\u00e1base inicialmente \"Tabeirolos\" (que deu Tabeir\u00f3s) e logo contra 1600 San Paio de Figueroa, ata a \u00e9poca de Sarmiento que documenta A Estrada contra 1750. Polo tanto, e sempre segundo Cabeza Quiles, a data de aparici\u00f3n \u00e9 demasiado serodia para que o top\u00f3nimo proceda do lat\u00edn \"(via) strata\" (participio do verbo \"sternere\", \"espallar, botar pedra por riba do chan; empedrar\") e prop\u00f3n un \u00e9timo alternativo no participio do verbo galego \"estrar\" (\"botar estrume nas corredoiras con lama, sobre todo en inverno\").\nGoberno e pol\u00edtica.\nActualmente, o alcalde do concello da Estrada \u00e9 Jos\u00e9 Carlos L\u00f3pez Campos do PPdeG. O anterior alcalde foi Jos\u00e9 Antonio Dono L\u00f3pez, do Partido Socialista Obrero Espa\u00f1ol, quen lle arrebatou a alcald\u00eda ao popular Manuel de la Calle, sucesor do anterior alcalde Ram\u00f3n Campos Dur\u00e1n, tralas elecci\u00f3ns de 2007. Os partidos pol\u00edticos m\u00e1is relevantes no \u00e1mbito local, ademais do BNG, son o Partido Popular, cuxo portavoz no pleno foi Miguel Ram\u00f3n de la Calle Amaro, o Bloque Nacionalista Galego con Xos\u00e9 Magari\u00f1os Maceiras e Movemento Veci\u00f1al Estradense (M\u00d3VETE) con Mar\u00eda del Mar Blanco Casais.\nO concello da Estrada estrut\u00farase en diferentes conceller\u00edas: de cultura e normalizaci\u00f3n ling\u00fc\u00edstica, de servizos municipais: deportes, mocidade, transportes e alumeado p\u00fablico; de ambiente; de benestar social e participaci\u00f3n cidad\u00e1, de promoci\u00f3n econ\u00f3mica, turismo e comercio e polic\u00eda local; e de obras. O concello celebra plenos ordinarios cada mes, a\u00ednda que con frecuencia cel\u00e9branse plenos extraordinarios, co fin de debater temas e problemas que afectan ao concello.\nA xunta de goberno, presidida polo alcalde, est\u00e1 composta actualmente por 9 concelleiros do PPdG. A corporaci\u00f3n municipal est\u00e1 formada por 21 membros, 11 do PPdeG, 8 do PSdeG-PSOE, 1 de M\u00f3vete e 1 do BNG.\nFestividades.\nSon famosas a Festa do Salm\u00f3n e a rapa das bestas de Sabucedo. As festas patronais son na honra a San Paio e cel\u00e9branse a \u00faltima semana de xu\u00f1o, sendo o d\u00eda grande o 26 de xu\u00f1o.\nLugares da Estrada.\nPara unha lista completa de todos os lugares do concello da Estrada vexa: Lugares da Estrada."}
{"id": "5260", "revid": "85894", "url": "https://gl.wikipedia.org/wiki?curid=5260", "title": "Castro Caldelas", "text": "Castro Caldelas (do lat\u00edn \"aquas calidas\", 'augas c\u00e1lidas, termais') \u00e9 un concello da provincia de Ourense, capital da comarca da Terra de Caldelas. Segundo o padr\u00f3n municipal en 2019 ti\u00f1a 1.224 habitantes. O seu xentilicio \u00e9 \u00ab\u00bb.\nTen 16 parroquias e 86 entidades de poboaci\u00f3n, e forma parte da Ribeira Sacra. Est\u00e1 situado no derramo setentrional do gran n\u00f3 orogr\u00e1fico formado polas serras de San Mamede e Queixa no macizo Central Ourens\u00e1n.\nXeograf\u00eda.\nEst\u00e1 situado no derramo setentrional do n\u00f3 orogr\u00e1fico formado polas serras de San Mamede e Queixa, dentro da \u00e1rea denominada Ribeira Sacra. O r\u00edo Sil constit\u00fae a fronteira natural coa provincia de Lugo mentres o r\u00edo Edo, afluente do Sil, ba\u00f1a a metade occidental do municipio. O punto m\u00e1is elevado \u00e9 o de Pena da Cruz (1289 m).\nO terreo caracter\u00edzase pola alternancia de bosques de carballos e casti\u00f1eiros, sobre todo \u00f3 norte. As terras adicadas \u00f3 cultivo son escasas, abundando os prados. O chan produtivo representa s\u00f3 unha cuarta parte, grazas \u00f3 predominio de pendente e solo rochoso.\nHistoria.\nTense constancia arqueol\u00f3xica de poboaci\u00f3n humana desde a \u00e9poca do megalitismo, debido \u00e1 existencia de varias m\u00e1moas no burgo e na Serra da Mazaira. Desde ent\u00f3n o territorio non deixou de estar ocupado; na idade de bronce unha comunidade gravou varios petr\u00f3glifos en Veiga de Sas. Da idade de ferro a cultura castrexa deixou os restos da varios poboados: o castro de Paradela, o castri\u00f1o da Cerca (Serra de Mazaira) e o Outeiro da Torre (San Marti\u00f1o), todos eles pertencentes \u00e1 tribo galaica dos tiburos.\nA romanizaci\u00f3n de Galicia iniciouse entre os anos 137 e 19 a.n.e.. Pola zona pasaba a \"V\u00eda Nova\", calzada romana que un\u00eda Braga a Astorga, v\u00eda XVIII do itinerario de Antonino. Os romanos erixiron varias instalaci\u00f3ns para a explotaci\u00f3n do ouro. Na aldea de Burgo situar\u00edase a \"Mansio Praesidium\" (\"Mansi\u00f3n da Fortaleza\" en lat\u00edn) en San Pedro do Burgo, que serv\u00eda como parada e lugar de aprovisionamento para os viaxeiros. Existen varios restos romanos no arredores: unha placa honor\u00edfica ao emperador Nerva no lugar de San Xo\u00e1n de Camba e outras d\u00faas en honor de Hadriano e Antonio P\u00edo na igrexa de San Pedro do Burgo.\nTrala chegada dos suevos no s\u00e9culo V (ano 409) e a formaci\u00f3n do reino de Galicia, difundiuse o cristianismo por estas terras (a ribeira do Sil \u00e9nchese de eremitas cristi\u00e1ns que colonizan os escarpados can\u00f3ns do Sil. No ano 573 cr\u00e9ase o mosteiro de San Pedro de Rocas.\nA primeira referencia escrita co nome actual da poboaci\u00f3n data da idade media (s\u00e9culo IX). Tense constancia da construci\u00f3n de dous mosteiros, o mosteiro de San Xo\u00e1n de Camba (fundado no 963 por un bispo ourens\u00e1n, a\u00ednda que nas ru\u00ednas hai sarc\u00f3fagos datados no s\u00e9culo VII) e o mosteiro de San Paio de Abeleda (1127). A Terra de Caldelas estivo sempre moi vinculada \u00e1s veci\u00f1as terras de Trives, sendo as d\u00faas pertencentes \u00f3 se\u00f1or\u00edo da Casa de Lemos.\nDurante o s\u00e9culo X a familia Gutier Men\u00e9ndez dominou as terras de Caldelas grazas \u00e1s doaz\u00f3ns dos reis Sancho Ord\u00f3\u00f1ez, Ramiro II e Ossino. No s\u00e9culo XII converteuse en vila de reguengo por mor dos foros concedidos en 1172 por Fernando II e en 1228 Alfonso IX, grazas \u00f3s cales a vila comeza a vivir un gran esplendor econ\u00f3mico e as\u00e9ntase na zona unha pequena comunidade de xudeus, dos cales ficaron as s\u00faas l\u00e1pidas funerarias.\nEn 1326 o rei Afonso XI regalouna a Pedro Fern\u00e1ndez de Castro, pasando o territorio a pertencer \u00e1 casa de Lemos. No s\u00e9culo XVIII pasar\u00eda \u00e1 casa de Alba. Desta \u00e9poca data o castelo de Castro Caldelas, derrubado durante a gran guerra irmandi\u00f1a en agosto de 1467, por mor dos grandes abusos \u00f3s que eran sometidos os labregos, baixo o mando de Diego de Lemos, logo derrotados pola coalici\u00f3n se\u00f1orial (a tradici\u00f3n oral di que o mariscal Pero Pardo de Cela estivo atacando na zona \u00f3s irmandi\u00f1os resistentes), polo que os Lemos volveron ao poder, e o se\u00f1or Rodrigo Enr\u00edquez Osorio fixo reconstru\u00edr o castelo, mediante a servent\u00eda (pola cal os vasalos estaban obrigados a traballar de balde para o se\u00f1or feudal) e a suba de impostos (pero a veci\u00f1anza a trav\u00e9s do concello presentou preito contra o conde na Audiencia de Valladolid, resolv\u00e9ndose o caso en 1534 a favor do pobo).\nO dominio da terra de Caldelas pasa no s\u00e9culo XVIII da Casa de Lemos \u00e1 casa de Alba. Moita informaci\u00f3n hist\u00f3rica perdeuse na guerra da independencia en 1809 o xeneral Marchand incendiou a vila e o seu castelo en represalia dun ataque das guerrillas do lugar.\nA situaci\u00f3n mudou coa desaparici\u00f3n do antigo r\u00e9xime e a desamortizaci\u00f3n eclesi\u00e1stica, as desvinculaci\u00f3ns dos morgados, a desaparici\u00f3n da Monarqu\u00eda Absolutista e a implantaci\u00f3n do Liberalismo.\nFestas.\nDescrici\u00f3n.\n\u00abO Santuario da Virxe dos Remedios de Castro Caldelas data de fis do s\u00e9culo XV. Tivo outrora moita romaxe e moita esmola. A eirexa actual \u00e9 de mediados do s\u00e9culo XIX, espaciosa e esbelta, con d\u00faas torres, do que chamaban orden toscano. T\u00e9n solemne novena, \"as novenas\", e procesi\u00f3n os d\u00edas 8 e 9 de setembre\u00bb. \nDende a noite do 6 de setembro, ata o d\u00eda 10, suc\u00e9dense varios festexos. Destacan \u00abA noite das bandeiras\u00bb e o \u00abIrrio peliqueiro\u00bb.\nNoite das bandeiri\u00f1as.\nO d\u00eda 6 de setembro, mozos e non tan mozos, que voluntariamente prestan a s\u00faa colaboraci\u00f3n na organizaci\u00f3n das festas e foron realizando os preparativos en d\u00edas anteriores, re\u00fanense. Ao dar as doce, comezan a colocar as bandeiras.\nDende as casas, os veci\u00f1os obsequian os traballadores con licor caf\u00e9 e outras bebidas. Ao acabar cons\u00f3mese a empanada ao tempo que as primeiras bombas anuncian a alborada do primeiro d\u00eda de festa.\nAs bandeiras adoitan ser de moitas cores. C\u00f3mpranse de forma rectangular e despois c\u00f3rtanse para lograr d\u00faas de cada peza: unha bandeira \u00e9 unha \"bandulina\". A cola que se emprega \u00e9 a mestura de auga e fari\u00f1a. \nNa preparaci\u00f3n est\u00e9ndese oito filas de cordeis e, a continuaci\u00f3n, vanse colocando as bandeiras de modo que se alternen as cores. Esta tarefa l\u00e9vana a cabo os mozos, dirixidos por un experto. En equipo, un enc\u00e1rgase de po\u00f1er o engrudo, outros trasladan as bandeiras ata os cordeis e uns terceiros ded\u00edcanse a colocalas. Ao terminar cada un dos cordeis enr\u00f3lase coidadosamente nunha especie de cruz de madeira, \u00e1 espera da noite da instalaci\u00f3n.\nO \"Irrio peliqueiro\".\n\u00abNon hai moitos anos, hab\u00eda na procesi\u00f3n unha fermosa danza de arcos, con m\u00fasica da \"carballesa\" e pantasmas, e, adem\u00e1is, un mascar\u00f3n que a\u00ednda sai, o Irrio, con carauta de pau pintado e vestido de fraque con vivos marelos, o cual corre \u00f3s rapaces cunha pelica atada a un pau, do que lle v\u00e9n o cham\u00e1renlle \"Irrio Peliqueiro\"\u00bb.\n\u201cO nome de \"\u00edrrio\" ten relaci\u00f3n cos \"guirrios\" asturi\u00e1ns e esta m\u00e1scara ven ser no meu conceito como os \"cigarr\u00f3s\", \"felos\", \"choqueiros\", \"charr\u00faas\", etc., supervivenza das mascaradas prehist\u00f3ricas, conservadas no demo das representaci\u00f3ns ecresi\u00e1sticas da Edade Meia, do que sen d\u00fabida prov\u00e9n dereitamente o \"\u00edrrio\" caldelau.\u201d\n\u201cPol-os Remedios, antes fagu\u00edan unha bunita danza de arcos, unha comparsa de oito mozos vestidos de branco adornados de fitas e panos de seda de cores. Agora hai moitos anos que non a fan: pra ve-la danza de arcos compre agora ir a Santa Tecla, na Ribeira, \u00e1 festa da Luz. Tam\u00e9n hab\u00eda unhas amazonas ou xigant\u00f3ns que al\u00ed chamaban pantasmas, e alg\u00fan tempo houbo tam\u00e9n cabezudos. Un vicario modernista mandounos desfaguer. Hoxe non queda daquelo m\u00e1is que o \u00edrrio, m\u00e1scara que vai dediante da procesi\u00f3n, c\u2019unha caranto\u00f1a de pau, e un vestido antre payaso e \"incroyable\"; viste fraque e pantal\u00f3n de color\u00eds, con grandes bot\u00f3ns e leva unha pelica de ovella atada a un pau e co-ela corre \u00f4s rapaces que lle berran: \u00cdrrio! \u00cdrrio piliqueiro!\u201d\nO Irrio encarna toda a tradici\u00f3n destas festas e \u00e9 o elemento m\u00e1is caracter\u00edstico do folclore de Caldelas. Porta m\u00e1scara barbada de madeira e vai vestido de frac, no que resaltan os grandes bot\u00f3ns, e provisto dunha pelica ou pel de ovella, coa que persegue e golpea o p\u00fablico. Sae na procesi\u00f3n, rodeado de gaiteiros, e \u00e9 moi respectado. Disp\u00f3n dos seus propios foros..\nGonz\u00e1lez Monta\u00f1\u00e9s, no seu artigo \u201cMascaras gigantes y cabezudos en el Corpus\u00a0 gallego\u201d, sinala que o \"Irrio peliqueiro\" goza dos mesmos privilexios de inmunidade f\u00edsica e dereito de exacci\u00f3n aos tendeiros dos que disfrutan os \"Peliqueiros\" do Entroido, cos que coincide nos castigos f\u00edsicos que inflixe ao p\u00fablico, que non pode defenderse de obra, a\u00ednda que si de palabra.\nUns pensan que representa a nobreza ou, cando menos, os seus administradores ou apoderados. Outros veno como un defensor do pobo fronte aos comerciantes e acomodados. Tam\u00e9n se afirma que non pode simbolizar m\u00e1is que o demo..\nOlegario Sotelo Blanco est\u00e1 de acordo con Vicente Risco en que a s\u00faa ra\u00edz ha estar nas mascaradas dos tempos prehist\u00f3ricos, pr\u00e1cticas que enraizaron e subsisten na cultura popular. Na Idade Media, a Igrexa, ao non poder impedir a celebraci\u00f3n destas mascaradas, integrounas nos seus rituais.\nAs Pantasmas mencionadas por Risco eran outro tipo de m\u00e1scaras danzantes. Conta tam\u00e9n Risco que o que caracterizaba \u00e1s pantasmas era as mans, que vi\u00f1an ser como luvas recheas\u00a0de serraduras suxeitas \u00e1s propias mans do portador, o que fac\u00edan que se balanceasen de modo aut\u00f3nomo nos xiros de baile. Na actualidade saen os xigantes e cabezudos. \nA danza de arcos realiz\u00e1bana grupos de oitos mozos ricamente vestidos. Na actualidade \u00e9 necesario acudir \u00e1 festa da Luz, en Santa Tegra de Abeleda, para contemplar este tipo de danza. O etn\u00f3grafo verinense Xes\u00fas Taboada Chivite menciona a danza de Santa Tegra e outras danzas de arcos galegas no seu ensaio \"Etnograf\u00eda galega\": \u00abA \"Danza de arcos\" en Santa Tecla de Abeleda (Castro Caldelas); danzas r\u00edtmicas arredor da imaxe como a de Gu\u00edn (Bande); danza e contradanza de Darbo, de mozos e mozas que realizan belidas figuras coreogr\u00e1ficas. Danzas dos pelengrinos, de H\u00edo; de Ald\u00e1n; de Fiada, etc.\u00bb\nNa cultura popular.\n\"Hab\u00eda no Castelo do Castro un poderoso conde que ti\u00f1a tres fillas moi fermosas, todas tres no tempo de casar.\nMais outro Conde tam\u00e9n rico e nobre, mandoulle embaixada pra lle pedi-la mau de unha das fillas. O do Castro recibeu \u00f4s emisarios, e cando lle espuxeron a pretensi\u00f3n que tragu\u00edan, perguntou:\n-\"C\u00e1l de elas?\"\nE de ah\u00ed veu qu'a xente lle emprincipiou a chamar \"Caldelas\" a aquela terra\".\nVicente Risco recolleu a crenza de que, na parroquia de San Pedro de Alais e pola parte de Maceda, gardan o pan que se coce o d\u00eda de San Bertomeu (24 de agosto). Este pan, que non podrece nunca, util\u00edzase para apagar os lumes, botando neles un anaco del.\nHer\u00e1ldica.\nCastro Caldelas ten escudo e bandeira de seu. A nova versi\u00f3n, e oficial, do escudo e da bandeira foron aprobados en 2011 no pleno do concello e referendados pola s\u00faa publicaci\u00f3n pola Xunta de Galicia en xaneiro de 2012.\nA bandeira ten tres franxas verticais; \"a do batente e hasta de azul, perfiladas de branco ao centro; e a terceira, do dobre de largo, de vermello cun castelo de amarelo, aberto, coa porta superada por un escudo de branco cargado de seis roeis de azul, sobre chamas de vermello perfiladas de amarelo\". O castelo representa o castelo de Castro Caldelas e o se\u00f1or\u00edo que sobre ela exerceron os se\u00f1ores de Lemos. As labaradas lembran que en 1810 o xeneral franc\u00e9s Loison lle prendeu lume \u00e1 vila. A bordura de azul alude \u00e1 tradicional devoci\u00f3n mariana de Nosa Se\u00f1ora dos Remedios.\nDeporte.\nTen un equipo de f\u00fatbol no Grupo 3 da Terceira Auton\u00f3mica de Galicia, o CD Caldelao.\nLugares de Castro Caldelas.\nPara unha lista completa de todos os lugares do concello de Castro Caldelas vexa: Lugares de Castro Caldelas."}
{"id": "5261", "revid": "85894", "url": "https://gl.wikipedia.org/wiki?curid=5261", "title": "Montederramo", "text": " \nMontederramo \u00e9 un concello da provincia de Ourense, pertence \u00e1 comarca da Terra de Caldelas e parte da Ribeira Sacra. Segundo o Padr\u00f3n municipal, en 2018 ti\u00f1a 722 habitantes , cunha poboaci\u00f3n menor de 15 anos do 2,08%.\nPatrimonio hist\u00f3rico e art\u00edstico.\nNa parroquia de Santa Mar\u00eda at\u00f3pase o mosteiro de Santa Mar\u00eda de Montederramo. Tr\u00e1tase dun mosteiro medieval posiblemente fundado no s\u00e9culo X e que chegou a se converter nun dos mosteiros de maior poder\u00edo econ\u00f3mico e social durante moitos anos en Galicia. Na actualidade o seu templo \u00e9 un dos mellores exemplos do estilo arquitect\u00f3nico herreriano.\nMontederramo na cultura popular.\nConta a lenda que San Mamede era un ermit\u00e1n que viv\u00eda no alto da serra que, co tempo, tomar\u00eda o seu nome. Al\u00ed levantou unha ermida. hoxe derru\u00edda, utilizando para traer a pedra un carro no que xungu\u00eda dous corzos que ti\u00f1a amestrados. Pero o caso \u00e9 que dunha volta veu un lobo e comeulle un dos corzos. Como castigo, San Mamede xunguiu o lobo co outro corzo e tivo que turrar do carro ata rematar a construci\u00f3n da capela .\nLugares de Montederramo.\nPara unha lista completa de todos os lugares do concello de Montederramo vexa: Lugares de Montederramo."}
{"id": "5262", "revid": "54334", "url": "https://gl.wikipedia.org/wiki?curid=5262", "title": "Parada de Sil", "text": "Parada de Sil \u00e9 un concello da provincia de Ourense, pertencente \u00e1 comarca da Terra de Caldelas e que forma parte da Ribeira Sacra. Segundo o padr\u00f3n municipal en 2018 ti\u00f1a 564 habitantes .\nPoboaci\u00f3n.\n \nXeograf\u00eda.\nO concello, situado ao norte da provincia de Ourense, ten 62,4\u00a0km\u00b2, e abrangue 9 parroquias. Limita ao norte con Sober (provincia de Lugo) a trav\u00e9s do r\u00edo Sil, ao sur con Montederramo, ao leste coa Teixeira e ao oeste con Nogueira de Ramu\u00edn e Xunqueira de Espadanedo.\nA parte norte pertence \u00e1 Ribeira Sacra, no val do r\u00edo Sil preto da desembocadura no Mi\u00f1o, determinado polo encoro de Santo Estevo. A parte sur ten zonas monta\u00f1osas, como as lombas desgastadas da terra da Pico\u00f1a, Cabeza de Meda, Os Confurcos, Os Burdiallos e Os Salgueiri\u00f1os. Entremedias, hai unha \u00e1rea de media monta\u00f1a con planicies onduladas e cumios como A Carpadena, Outeiro do R\u00edo, A Espereta, Biruxe, Corzas, A G\u00e1ndara e Os Penedi\u00f1os. Estas zonas xeogr\u00e1ficas determinan a climatolox\u00eda, oce\u00e1nica de monta\u00f1a nas zonas m\u00e1is altas, e oce\u00e1nico mediterr\u00e1neo na ribeira.\nHistoria.\nDurante o antigo r\u00e9xime a zona pertenceu \u00e1 xurisdici\u00f3n de Chandrexa de Sacardebois.\nPatrimonio.\nNo concello destaca o mosteiro de Santa Cristina de Ribas de Sil. Na parroquia de San Lourenzo de Barxacova situ\u00e1base o conxunto da capela e necr\u00f3pole de San V\u00edtor de Barxacova.\nHai petos de \u00e1nimas en Cimadevila, Couto e Teimende. O cruceiro de Forcas est\u00e1 asentado sobre unha roca que fai \u00e1s veces de base. Na parroquia de Forcas cons\u00e9rvase sobre o r\u00edo Mao a ponte rom\u00e1nica de Canceli\u00f1as, que conta con marcas de canteiro.\nO concello conta coa ruta de sendeirismo homologada PR-G 98, Can\u00f3n do Sil - Santa Cristina. \u00c9 unha ruta circular de 18\u00a0km con principio e fin na prazo do Barquilleiro, da capital do municipio. Discorre na maior parte polos cami\u00f1os de carro e sendas antigas para cultivar as pendentes de vides. No percorrido vense fornos, sequeiros e mu\u00ed\u00f1os, amais do mosteiro rom\u00e1nico de Santa Cristina de Ribas de Sil.\nO escudo do concello foi proposta por Francisco Ogando V\u00e1zquez e Fernando Gonz\u00e1lez Su\u00e1rez en marzo de 1988, e aprobado pola Xunta de Galicia polo decreto 563/1990 do 20 de decembro. O primeiro e cuarto cuarteis fan referencia \u00e1s nove mitras de ouro (cinco e catro respectivamente), sobre fondo sinople. O segundo cuartel leva as armas dos Castro, condes de Lemos: seis roeis azuis sobre campo de prata. O terceiro cuartel leva unha palma de ouro baixo unha coroa real da mesma cor, en campo de goles. Ao timbre, coroa real pechada.\nLugares de Parada de Sil.\nPara unha lista completa de todos os lugares do concello de Parada de Sil vexa: Lugares de Parada de Sil."}
{"id": "5263", "revid": "85894", "url": "https://gl.wikipedia.org/wiki?curid=5263", "title": "A Teixeira", "text": "A Teixeira \u00e9 un concello da provincia de Ourense, pertencente \u00e1 comarca da Terra de Caldelas e que forma parte da Ribeira Sacra. Segundo o IGE no ano 2019 ti\u00f1a 316 habitantes (159 homes e 157 mulleres) , sendo este o segundo dos 4 concellos galegos que ten menos de 500 habitantes, xunto con Negueira de Mu\u00f1iz, Larouco e Chandrexa de Queixa; \u00e1 parte de ser un dos m\u00e1is avellentados, cunha media de idade superior aos 60 anos.\nO seu xentilicio \u00e9 \u00ab\u00bb.\nPaisaxe.\n\u00c9 un concello dunha paisaxe moi fermosa: a 1\u00a0km da vila existe unha excelente vista dos can\u00f3ns do Sil. Presenta verdes prados e monta\u00f1as nas que a \u00e1rbore predominante \u00e9 o casti\u00f1eiro.\nEconom\u00eda.\nA agricultura \u00e9 a base da econom\u00eda, predominando o vi\u00f1edo: nos \u00faltimos anos cre\u00e1ronse moitas adegas que producen vi\u00f1o coa denominaci\u00f3n de orixe Ribeira Sacra.\nLugares da Teixeira.\nPara unha lista completa de todos os lugares do concello da Teixeira vexa: Lugares da Teixeira."}
{"id": "5264", "revid": "85894", "url": "https://gl.wikipedia.org/wiki?curid=5264", "title": "A Bola", "text": "A Bola \u00e9 un concello da provincia de Ourense, pertencente \u00e1 comarca da Terra de Celanova. Segundo o IGE en 2015 ti\u00f1a 1339 habitantes . O seu xentilicio .\nToponimia.\nO Concello da Bola debe o seu nome \u00e1 b\u00f3la gran\u00edtica situada no lugar da Bola. Foi alterada por unha serie de fracturas perpendiculares \u00e1 superficie, form\u00e1ndose barrocais de b\u00f3las amoreadas unhas sobre as outras, en equilibrio natural sobre unha das s\u00faas superficies m\u00e1is pequenas.\nXeograf\u00eda.\nO concello, de 39,9\u00a0km\u00b2, limita ao norte coa Merca, ao sur con Verea, ao leste con Allariz e Vilar de Santos, e ao oeste con Celanova.\nEst\u00e1 situado nunha zona de media monta\u00f1a, preminentemente ch\u00e1, nos contrafortes da cara leste da serra do Leboreiro, ao p\u00e9 dos cumios do Forriolo, Monte Calvo e San Cibrao. A altitude media est\u00e1 entre os 500 e 600 m. A altitude m\u00e1xima \u00e9 o monte do San Cibrao (914 m), e a m\u00ednima no regato de Fechi\u00f1as, no l\u00edmite con Celanova e A Merca (300 m), ao noroeste.\nTen un clima continental, cunha temperatura media anual de 10,5\u00a0\u00b0C e unha amplitude t\u00e9rmica de 13,4\u00a0\u00b0C. , Hai un prolongado per\u00edodo de fr\u00edo entre novembro e abril, e a precipitaci\u00f3n anual media \u00e9 de 1038\u00a0mm, cunha acusada seca no ver\u00e1n.\nA hidrograf\u00eda est\u00e1 determinada polo curso medio do r\u00edo Arnoia e por varios afluentes, destacando entre eles o r\u00edo Orille. Este curso, procedente de Verea, delimita boa parte dos l\u00edmites occidentais do concello. Nel desembocan os regatos das Momoelas, da Amun\u00eda, do Castro e do Porto, na zona sur do concello, e con direcci\u00f3n leste-oeste. Na zona norte os r\u00edos Fechi\u00f1as e Porto confl\u00faen pouco antes de sa\u00edr do concello e desaugar no Arnoia.\nCara ao leste est\u00e1 a zona m\u00e1is accidentada, no Monte Calvo e no Forriolo, que dividen as cuncas do r\u00edo Limia e do Mi\u00f1o.\nPol\u00edtica.\nAs \u00faltimas elecci\u00f3ns municipais deixaron a situaci\u00f3n da Bola deste xeito:\nHistoria.\nPolo concello pasaba a V\u00eda XVIII do itinerario de Antonino, pero non tivo unha gran poboaci\u00f3n. A zona comezou a repoboarse cara aos s\u00e9culos IX (\u00e9poca da construci\u00f3n do mosteiro de San Munio de Veiga) e X.\nNa Idade Media o concello estivo baixo influencia do mosteiro de San Salvador de Celanova, estando baixo a s\u00faa xurisdici\u00f3n parte do territorio. Outras zonas do municipio estaban baixo as xurisdici\u00f3ns de Berredo, Fru\u00edme, Vilaverde e Sorga, da baixa nobreza, e a de Vilari\u00f1o do Campo, pertencente ao conde de Maceda. O mosteiro de San Munio da Veiga era independente do de Celanova debido a que era responsable da Encomenda de San Marcos de Le\u00f3n, integrada na Orde de Santiago.\nNa Idade Moderna constru\u00edronse os pazos de Berredo, Podentes e Sorga.\nNo s\u00e9culo XIX as xurisdici\u00f3ns deron paso aos concellos constitucionais de Berredo e Soutomel, que en 1835 se fusionaron no da Bola.\nLugares da Bola.\nPara unha lista completa de todos os lugares do concello da Bola vexa: Lugares da Bola."}
{"id": "5265", "revid": "85894", "url": "https://gl.wikipedia.org/wiki?curid=5265", "title": "Cartelle", "text": "Cartelle \u00e9 un concello da provincia de Ourense, pertencente \u00e1 Comarca da Terra de Celanova. Segundo o padr\u00f3n municipal en 2014 ti\u00f1a 2 944 habitantes .\nXeograf\u00eda.\nO concello, de 93,94km\u00b2, abrangue 12 parroquias. Est\u00e1 situado na cunca do r\u00edo Arnoia, afluente do Mi\u00f1o. Est\u00e1 comunicado con Ourense e Celanova a trav\u00e9s da estrada N-540. A capital est\u00e1 na aldea de Outomuro.\nO territorio \u00e9 unha superficie de erosi\u00f3n desenvolvida entre as m\u00e1ximas alturas, situadas no extremo noroeste, Coto de Novelle de 718 metros e \u00f3 nord\u00e9s sit\u00faase o Alto do Castro con 635 metros. Ao sur, o Val do r\u00edo Arnoia \u00e9 a unidade xeogr\u00e1fica fundamental cara ao que afl\u00faen numerosos emisarios.\nTr\u00e1tase dun terreo escarpado e alterable, polo que os procesos de erosi\u00f3n evid\u00e9ncianse na paisaxe; a abundancia de cursos de auga complem\u00e9ntase cunhas multiplicidades de lombas e suaves mont\u00edculos distribu\u00eddos por todo o territorio.\nClimatolox\u00eda.\nEn Cartelle, os ver\u00e1ns son curtos, c\u00e1lidos e maiormente despexados e os invernos son fr\u00edos, mollados e parcialmente nubrados. Durante o transcurso do ano, a temperatura xeralmente var\u00eda de 4\u00a0\u00b0C a 28\u00a0\u00b0C e de cando en cando baixa a menos de -1\u00a0\u00b0C ou sobe a m\u00e1is de 34\u00a0\u00b0C.\nHistoria.\nIdade Media.\nDurante o feudalismo e o antigo r\u00e9xime estivo baixo influencia do mosteiro de Celanova. O castelo de Sande foi doado no s\u00e9culo XII, concretamente no 1141, ao mosteiro por Afonso VII, sendo esta a primeira menci\u00f3n de Cartelle e o abade do mosteiro acumulou os t\u00edtulos de conde de Bande, marqu\u00e9s da Torre de Sande e capel\u00e1n da Casa Real. Os monxes estimularon o cultivo do vi\u00f1edo. En 1165 xorde de novo unha referencia documental a esta fortaleza con motivo da ofensiva emprendida por Afonso Henriques contra varias zonas do sur de Galicia.\nOutra nova \u00f3 respecto data de 1218, ano no que o abade de Celanova establece un litixio contra Pedro Fern\u00e1ndez, segundo a denuncia, presentada perante o monarca Afonso IX, o se\u00f1or lesionaba continuamente os intereses do mosteiro \u00f3 exercer usurpaci\u00f3n de bens e administrar xustiza sobre os vasalos pertencentes \u00f3s coutos do mosteiro.\nIdade Moderna.\nDurante o Antigo R\u00e9xime, as parroquias que integran o concello actual estaban divididas entre o poder eclesi\u00e1stico e o se\u00f1orial. Baixo os primeiros estaban o couto de Cartelle e as xurisdici\u00f3ns de Sabucedo dos Montes e Sande. Entre os segundos c\u00f3mpre destacalo couto de Couxil e Couxeli\u00f1o, rexido polo conde de Troncoso, e a xurisdici\u00f3n de Espi\u00f1oso, baixo a autoridade do conde de Monterrei. \nIdade Contempor\u00e1nea.\nCoa Constituci\u00f3n de 1812 cre\u00e1ronse as corporaci\u00f3ns de Anfeoz, Cartelle, Espi\u00f1oso, Sabucedo e Sande que substitu\u00edron a administraci\u00f3n se\u00f1orial. Coa reforma de 1835 naceu o municipio que, en 1860, incorporou as parroquias de Espi\u00f1oso e Penela (pertencentes inicialmente a Vilanova dos Infantes). Este territorio estivo dende 1820 case sempre inclu\u00eddo no partido xudicial de Celanova; s\u00f3 entre 1965 e 1988 pertenceu \u00f3 de Ourense pola desaparici\u00f3n moment\u00e1nea do primeiro.\nNo lugar de Munti\u00e1n naceu en 1897 Mar\u00eda Aurea Rodr\u00edguez Rodr\u00edguez, a que \u00e9 considerada como a pioneira entre as int\u00e9rpretes da gaita en Galicia ao ser a primeira muller documentada neste sentido e que ademais liderou o grupo de gaitas \"Os Maravillas de Cartelle\".\nPatrimonio.\nPatrimonio relixioso.\nA igrexa de Santa Baia de Anfeoz \u00e9 barroca, cun grande campanario e pertencente no seu momento ao mosteiro de Celanova. F\u00edxoa en 1782 o mestre Baltasar Su\u00e1rez. Portada con elaborado dese\u00f1o barroco de pilastras, nichos con forma de vieira e front\u00f3n triangular. Capela maior con b\u00f3veda de crucer\u00eda, a\u00ednda que do s\u00e9culo XVIII. Atrio con muro de crucer\u00eda que se enriquece cun peto de \u00e1nimas e dous cruceiros. Non falta un reloxo de sol. Retablo maior de 1807 do escultor Jos\u00e9 Fern\u00e1ndez Prieto. No seu muro hai un peto de \u00e1nimas do mesmo estilo e que data do ano 1839. Neste peto de \u00e1nimas hai unha inscrici\u00f3n nas que as \u00e1nimas lembra o que somos, o que foron, o que son e o que ser\u00e1n nun futuro \nA igrexa das Marabillas, barroca, \u00e9 de gran sinxeleza. A fachada principal at\u00f3pase enmarcada en pilastras encostadas, sendo estas o \u00fanico elemento ornamental. Sobre a porta sit\u00faase un sinxelo front\u00f3n, lixeiramente insinuado nas s\u00faas volutas, en cuxo centro atopamos un nicho coa imaxe da Virxe. Na parte central el\u00e9vase o campanario, de dous corpos e con contrafortes para alixeirar o seu peso, cuxo pulo vertical contrib\u00fae a dinamizar a fachada. O seu interior destaca pola sinxeleza. No retablo maior sit\u00faase a imaxe da Virxe vestida de dama.\nIgrexa de Sabucedo dos Montes. Foi constru\u00edda entre 1895 e 1924. Segundo moitos autores, a obra, abovedada constit\u00fae un exemplo de estilo neog\u00f3tico. No seu interior destaca o retablo maior. Formar\u00eda coas igrexas do Santo \u00c1ngel no Couto e de Santiago das Caldas un terceto senlleiro pola s\u00faa localizaci\u00f3n e calidade. A revista viguesa \"Vida Gallega\", dedicoulle un artigo an\u00f3nimo a finais de 1916 na que fai unha descrici\u00f3n da igrexa:\nIgrexa de San Miguel de Espi\u00f1oso. \u00c9 unha igrexa barroca constru\u00edda en 1749 e ampliada en 1780. O seu corpo aparece cuberto cunha estrutura de cemento que substit\u00fae a antiga cuberta de madeira. A capela maior presenta unha b\u00f3veda de crucer\u00eda estrelada. A fachada finaliza cunha espadana e co escudo de armas dos Z\u00fa\u00f1igas e Biedmas. A decoraci\u00f3n vexetal e a flor de lis nas partes inferiores dos capiteis estilizados das pilastras que flanquean a porta de entrada adscriben tipoloxicamente esta fachada ao Mestre Serapio. No seu interior conserva un retablo maior neocl\u00e1sico as\u00ed como dous retablos laterais, un neog\u00f3tico con relevos do s\u00e9culo XVIII e outro do s\u00e9culo XIX e XX.\nIgrexa de San Salvador de Sande. Edificio dunha soa nave, dividida en catro tramos separados por arcos de medio punto con contrafortes exteriores e capela maior individualizada e con acceso a trav\u00e9s dun arco de medio punto. Ata a s\u00faa recente reconstruci\u00f3n, a nave estaba cuberta por un interesante artesanado. Na actualidade loce parte do mesmo. Ao exterior, no cara norte \u00e1brese unha porta lateral moi decorada. A fachada, que presenta torre dun s\u00f3 corpo con balaustrada que permite o acceso ao templo por unha porta entre pilastras, remarcada con molduras en li\u00f1a crebada. O t\u00edmpano, recto no seu parte superior aparece seguido por unha xanela que ilumina a sancrist\u00eda. No seu interior destaca o retablo maior, de Castro Canseco do primeiro cuarto do s\u00e9culo XVIII.\nIgrexa de Santa Mar\u00eda de Cartelle. Datada no s\u00e9culo XVIII, a igrexa de Santa Mar\u00eda de Cartelle \u00e9 de planta basilical con tres naves e outras tantas portas na fachada principal. No seu interior destaca un interesante retablo barroco. Pos\u00fae unha torre de planta cadrada con balaustrada de pedra e rematada en cupul\u00edn dun barroco culto. Nela a esfera do reloxo de Murua Vitoria. Atrio con cruces e pilastras barrocas. O retablo maior atribu\u00edble a Castro Canseco con relevo da Coroaci\u00f3n da Virxe. Outros retablos neocl\u00e1sicos e neog\u00f3ticos con imaxes de diversos estilos entre as que destacan a Inmaculada e San Antonio de Padua. Cruz procesional seguindo o modelo ourens\u00e1n de tantas de fins do s\u00e9culo XVIII e primeiras d\u00e9cadas do XIX, esta do prateiro Men\u00e9ndez e datada en 1831. A igrexa pertenceu aos templarios, e estivo baixo a xurisdici\u00f3n de Quiroga (Lugo).\nIgrexa de Santa Mar\u00eda de Mundil, foi constru\u00edda entre os anos 1788 e 1791 e \u00e9 o lugar onde foi soterrado o Padre Feij\u00f3o. Destaca a fachada barroca, dunha soa torre que se alza \u00e1 dereita da fachada principal. A torre div\u00eddese en tres corpos, separados por balaustradas. A fachada principal pos\u00fae un curioso front\u00f3n, cuxas formas curvas contrib\u00faen \u00e1 ornamentaci\u00f3n do edificio. \nIgrexa de Santiago de Penela. Amorno de cronolox\u00eda indefinida, con fachada finalizada en espadana. O seu interior con cobertura de madeira. Destaca o retablo maior, de finais do s\u00e9culo XVIII, barroco. Os retablos laterais se embuten d\u00faas pequenas imaxes de San Pedro (un no lateral dereito e outro no esquerdo) que destacan pola s\u00faa talla; ambas son obra barroca da segunda metade do s\u00e9culo XVII.\nIgrexa de Santa Mar\u00eda de Vilar de Vacas. Constru\u00edda no s\u00e9culo XVIII, xa que en 1718 se funda unha Capelan\u00eda nesta fregues\u00eda de advocaci\u00f3n \u00e1 nosa Se\u00f1ora da Compaix\u00f3n. Posteriormente o templo foi reconstru\u00eddo no s\u00e9culo XIX. Ao exterior, \u00e9 unha construci\u00f3n simple finalizada en espadana. No seu interior, cuberto totalmente de madeira destaca o retablo maior, obra barroca da segunda metade do s\u00e9culo XVIII.\nIgrexa de Santa Mar\u00eda de Couxil. \u00c9 unha Igrexa do s\u00e9culo XVIII con cuberta de madeira e unha fachada simple con espadana de dous corpos. Ao exterior da igrexa, e cara ao final ao lado dereito, despois da sancrist\u00eda destaca un ara romana con inscrici\u00f3ns incrustadas na edificaci\u00f3n\nArquitectura.\nA ponte romana de Freixo (Penela) est\u00e1 declarada monumento hist\u00f3rico-art\u00edstico dende 1984, ao ano seguinte foi inclu\u00edda no \u201cInventario de Pontes Hist\u00f3ricas de Galicia\u201d, e puido ser un dos ramais secundarios da V\u00eda Nova do itinerario de Antonino. \u00c9 ademais, xunto coa do r\u00edo Bibei, a \u00fanica enteiramente romana que se conserva en Galicia. As caracter\u00edsticas construtivas da ponte son as seguintes: uns 57 metros de lonxitude e 8 de altura m\u00e1xima, catro b\u00f3vedas de medio punto coas seguintes luces: 4,73 m., 7,78 m., 7,70 m. e 4,74 m. e a utilizaci\u00f3n do denominado \"opus quadratum\", de perpia\u00f1os (bloques de pedra) gran\u00edticos sim\u00e9tricos. Os seus piares cim\u00e9ntanse directamente sobre o chan de lousa e pos\u00faen tallamares triangulares augas arriba. O seu cadeirado var\u00eda segundo a parte na que se sit\u00faa, sendo moi uniforme en canto \u00e1s s\u00faas medidas e disposici\u00f3n nos estribos e no piar central. Nos intermedios util\u00edzanse perpia\u00f1os de maiores dimensi\u00f3ns e colocaci\u00f3n m\u00e1is aleatoria.\nA Ponte Nova sobre o Arnoia \u00e9 dos s\u00e9culos XVI e XVII.\nA torre de Sande \u00e9 unha fortaleza medieval pr\u00f3xima xa \u00e1s terras do Ribeiro, declarada Ben de Interese Cultural no ano 1949. Foi doada ao mosteiro de Celanova por Afonso VII, alcumado O Emperador, en 1141. Pr\u00f3xima a ela est\u00e1 a Casa de Outeiro, do s\u00e9culo XVIII. A Torre sufriu un prolongado proceso de deterioraci\u00f3n que nos \u00faltimos anos ameaza de xeito importante con virse abaixo. De feito a Torre de Sande ten a d\u00eda de hoxe a triste honra de ser, non s\u00f3 o \u00fanico BIC do Concello, sen\u00f3n de figurar tam\u00e9n na Listaxe Vermella do Patrimonio de Hispania Nostra.\nPatrimonio natural.\n\u00c1rea recreativa de Ponte Nova. Enclave de gran beleza natural e paisax\u00edstica onde as augas do r\u00edo Arnoia limitan os concellos de Cartelle e Ramir\u00e1s.\nSendeirismo.\nEntre as rutas de sendeirismo do concello, destacan, entre outras: \nO r\u00edo Gato discorre por Cartelle por un estreito e profundo can\u00f3n antes da s\u00faa confluencia co r\u00edo Arnoia. En todo o seu percorrido poderemos ver varias mostras de mu\u00ed\u00f1os de auga dispostos sobre a s\u00faa beira. Pero hai un lugar que nos chamar\u00e1 a atenci\u00f3n, a este lugar acc\u00e9dese pola senda do R\u00edo Gato e tan s\u00f3 \u00e9 accesible a p\u00e9. Despois de atravesar o estreito carreiro co\u00f1ecido como \u201cMal Paso\u201d, descenderemos ata a beira do Gato. Nesta baixada xa poderemos apreciar numerosos socalcos abandonados e sen uso, froito dunha grande actividade outrora nas plantaci\u00f3ns de vi\u00f1o e millo.\nHai que ter en conta que este lugar est\u00e1 completamente apartado da civilizaci\u00f3n e o seu acceso \u00e9 dificultoso. Un dos motivos deste agocho era a ruta de contrabandistas que por este punto pasaba e que se dirix\u00eda a Portugal. \u00c9 probable que os usuarios destes mu\u00ed\u00f1os tivesen case todo o necesario para pasar longas tempadas neste lugar e as\u00ed permanecer sen ser vistos. No r\u00edo veremos dous mu\u00ed\u00f1os chamados de Hermenegildo e Dous Herdeiros. Xunto aos mu\u00ed\u00f1os existe unha gran pedra que cruza o r\u00edo e que era utilizada para o paso cara a O Montouto.\nUns metros m\u00e1is arriba poderemos deleitarnos coa Fervenza do R\u00edo Gato que cando o r\u00edo leva auga conv\u00e9rtese nun bo espect\u00e1culo.\nNesta contorna de auga, pedra e terra transcorre a Ruta do Santo, que seguindo a marxe dereita do r\u00edo Arnoia desemboca na capela dedicada a San Bartolomeu, onde se celebra unha romar\u00eda cada 24 de agosto.\nA zona da ermida est\u00e1 rodeada de carballos centenarios que forman unha fermosa carballeira.\nOs motivos pintados nesta natureza son diversos. Desde cervos a tigres a ollos que observan ou esferas que todo o envolven, a intervenci\u00f3n art\u00edstica de Pepe \u00c1lvarez, o pintor de Cartelle que encheu de cor a \u00e1rea recreativa da Pontenova hai m\u00e1is de dez anos -con pintura ecol\u00f3xica e con consentimento do Concello de Cartelle- engade intensidade a unha contorna perfilada pola paz vexetal e o arrolo permanente da auga. Unha exposici\u00f3n ao aire libre que segue o que foi un antigo itinerario de pescadores e penetra -partindo da extremo da \u00e1rea recreativa, onde hai unha zona de ba\u00f1o e numerosas mesas \u00e1 sombra dunha gran carballeira- nunha paisaxe no que carballos, casti\u00f1eiros, abeleiras e bidueiros vanse reflectindo nas augas do Arnoia e saen ao encontro do cami\u00f1ante, ademais de pezas de etnograf\u00eda en forma de pontes e mu\u00ed\u00f1os. Entre densos arboredos ch\u00e9gase \u00e1 zona da Barca, onde hai un pequeno embarcadoiro e unha zona de ba\u00f1o. A capela, punto final do traxecto, est\u00e1 situada no que foi un antigo castro envolto por un fermoso contorno.\nEconom\u00eda.\nO concello viviu un forte retroceso demogr\u00e1fico na segunda metade do s\u00e9culo XX debido especialmente \u00e1 vaga migratoria que sufriu Galicia, a meirande parte dos emigrantes tiveron como destino os pa\u00edses do sur de Am\u00e9rica como Venezuela e Arxentina. Cabe destacar a figura de Castor Velo Cobelas, nado en Cartelle, e que chegou a ser Vicepresidente das mocidades galeguistas en Ourense, residiu en Vigo e exiliouse en Venezuela por mor da Guerra Civil. \nNa actualidade, a sangr\u00eda aminorou, e moita xente vai a diario traballar a Ourense no sector servizos.\nCartelle \u00e9 un dos concellos da comarca con maior superficie de concentraci\u00f3n parcelaria, o que permitiu a creaci\u00f3n de explotaci\u00f3ns gandeiras de maior tama\u00f1o e m\u00e1is evolucionadas. Existen varias empresas da construci\u00f3n e aproveitamento de recursos forestais. Hai moito terreo de monte comunal.\nFestas e tradici\u00f3ns.\nA festa das Marabillas \u00e9 un dos principais actos marianos da provincia, unha imaxe da Virxe, acompa\u00f1ada de arcos florais, sae do santuario en procesi\u00f3n, feito que se remonta a 1646 e real\u00edzanse, \u00f3 mesmo tempo, a ofrenda e a poxa de produtos locais do campo.\nNa parroquia de Sande destaca o seu Entroido, e m\u00e1is concretamente o disfrace das \"Bonitas\"\".\" Esta vestimenta caracter\u00edzase pola s\u00faa vestimenta coidada, camisa branca, gravata encarnada, pantal\u00f3n branco de algod\u00f3n e envoltos en panos de seda. Dise que este entroido procede dos anos posteriores \u00e1 guerra de Filipinas, de 1898, de onde se ter\u00edan tra\u00eddo, ou imitado, precisamente a est\u00e9tica dos panos ou mant\u00f3ns. Tam\u00e9n levan polainas negras de coiro, cascabeis e na man unha vara de vimbio coa que impo\u00f1en a s\u00faa autoridade. \nDende hai uns anos a Asociaci\u00f3n de Veci\u00f1os recuperou tam\u00e9n as personaxes do \"oso\" e da \"vaca\".\nCartelle na cultura popular.\n\"Arre, burro, pra Sande, que anque o vi\u00f1o \u00e9 pequeno, a medida \u00e9 grande\"\nLugares de Cartelle.\nPara unha lista completa de todos os lugares do concello de Cartelle vexa: Lugares de Cartelle."}
{"id": "5266", "revid": "85894", "url": "https://gl.wikipedia.org/wiki?curid=5266", "title": "Celanova", "text": "Celanova (do lat\u00edn \"cella nova\", 'cuarto pequeno, almac\u00e9n ou santuario recente, de nova construci\u00f3n' ) \u00e9 un concello da provincia de Ourense, pertencente \u00e1 comarca da Terra de Celanova. Segundo o padr\u00f3n municipal de habitantes a s\u00faa poboaci\u00f3n en 2018 era de 5.533 persoas . O seu xentilicio \u00e9 \u00ab\u00bb.\nXeograf\u00eda.\nSituaci\u00f3n.\nO concello de Celanova est\u00e1 situado no oeste da provincia de Ourense, ao sur da capital da provincia. Limita \u00f3 norte cos concellos de Cartelle e A Merca, \u00f3 sur con Verea, \u00f3 leste coa Bola, e \u00f3 oeste con Ramir\u00e1s e Quintela de Leirado. O concello, de 67,3\u00a0km\u00b2, ten 18 parroquias e 133 entidades de poboaci\u00f3n.\n\u00c1 espera da construci\u00f3n da autov\u00eda Ourense-Celanova, est\u00e1 comunicado coa capital ourens\u00e1 pola N-540 que no sentido inverso serve de enlace coa fronteira de Portugal. Ademais tam\u00e9n se comunica con Xinzo de Limia pola OU-531 atravesando o Monte do Furriolo.\nOrograf\u00eda.\nNo que se refire \u00e1 cunca natural propia do municipio, Celanova identif\u00edcase por ser unha zona de media monta\u00f1a, con d\u00faas unidades morfol\u00f3xicas perfectamente diferenciadas que te\u00f1en o seu punto de inflexi\u00f3n na capital do concello a uns 525 metros de altitude. A metade suroccidental, por riba desa cota, \u00e9 a que alcanza as m\u00e1ximas elevaci\u00f3ns, coa Casa da Neve como punto \u00e1lxido. Pola contra, a metade nororiental, m\u00e1is poboada, raramente supera os 500 metros de altitude o cal xunto co r\u00edos Sorga e Arnoia, d\u00e1 lugar a un val agrario moi produtivo.\nHidrograf\u00eda.\nOs r\u00edos m\u00e1is importantes que regan o concello son o r\u00edo Tu\u00f1o polo suroeste e os r\u00edos Sorga e Arnoia polo nordeste. Estes tres r\u00edos n\u00fatrense dunha abundante rede de pequenos afluentes e regatos que fai deste concello unha zona rica en auga. Como s\u00edmbolo desta riqueza a capital do municipio \u00e9 atravesada por un pequeno regato co\u00f1ecido co nome de regato da serra o cal ba\u00f1a as antigas terras do Mosteiro de San Salvador.\nClima.\nChove pouco (772\u00a0mm, cun m\u00ednimo no ver\u00e1n de 66\u00a0mm). A oscilaci\u00f3n t\u00e9rmica \u00e9 grande: 24\u00a0\u00b0C, entre os 7\u00a0\u00b0C de xaneiro e os 21\u00a0\u00b0C de xullo.\nDemograf\u00eda.\nAo longo da s\u00faa historia a poboaci\u00f3n do concello de Celanova sempre estivo relacionada co Mosteiro de San Salvador que preside a vila. No s\u00e9culo XX a poboaci\u00f3n sufriu variaci\u00f3ns constantes xa que a partir da d\u00e9cada de 1910 o n\u00famero de habitantes do concello comezou a aumentar ata conseguir ser, en 1940, o segundo concello da provincia en n\u00famero de habitantes. Despois deste punto, o n\u00famero de habitantes empezou a sufrir un descenso pronunciado que a\u00ednda se mant\u00e9n na actualidade.\nHistoria.\nAntes do mosteiro o lugar xa estaba poboado e cham\u00e1base \"Villare\" pertencendo a un nobre chamado Vitiza que se rebelou contra Afonso III, quen o venceu e lle entregou estas terras \u00f3 av\u00f3 de San Rosendo, Hermenegildo e logo pasaron a seu irm\u00e1n.\nEn 936 San Rosendo fundou o Mosteiro de San Salvador de Celanova, ao que se lle foron outorgando numerosas doaz\u00f3ns e privilexios. No s\u00e9culo XI era o m\u00e1is poderoso e os seus dominios estend\u00edanse pola Alta Limia, Monterrei e O Ribeiro.\nOs irmandi\u00f1os destru\u00edron as fortalezas de Milmanda e Vilanova dos Infantes. Desde o s\u00e9culo XV o mosteiro foi v\u00edtima de depredaci\u00f3ns por parte dos nobres e tivo que ser recuperado polos Reis Cat\u00f3licos. A partir de 1506, coa adhesi\u00f3n aos mosteiros beneditinos de San Benito El Real de Valladolid, perdeu independencia, se ben foi quen de conservar o seu esplendor.\nCelanova sufriu as consecuencias das disputas entre Portugal e Espa\u00f1a debido \u00e1 s\u00faa proximidade \u00e1 fronteira. No s\u00e9culo XIX, durante o Trienio liberal, o mosteiro foi exclaustrado e, finalmente en 1837, desamortizado.\nEn 1927 incorporouse ao concello Vilanova dos Infantes e en 1967 Acevedo do R\u00edo.\nEconom\u00eda.\nCelanova constit\u00faese en centro comarcal de servizos, sector que ocupa o 40 % da poboaci\u00f3n. A industria (30 %) xira en torno \u00e1 explotaci\u00f3n dos recursos locais (madeira, leite, carne, metalurxia) e \u00e1 construci\u00f3n. Cult\u00edvanse hortalizas, flores, kiwis e legumes. O gando \u00e9, sobre todo, porcos e, logo, ovellas, cabras e vacas.\nCada xoves (m\u00e9rcores se o xoves \u00e9 festivo) cel\u00e9brase unha feira tradicional na Praza Maior da vila, onde se desenvolve tam\u00e9n a actividade de elaboraci\u00f3n e degustaci\u00f3n de polbo \u00e1 feira.\nPatrimonio hist\u00f3rico e art\u00edstico.\nA parte antiga da vila de Celanova est\u00e1 declarada Conxunto Hist\u00f3rico Munumental. O mosteiro de San Salvador de Celanova conta cunha igrexa abacial do s\u00e9culo XVI, obra de Melchor de Velasco, dous claustros e as dependencias monacais. A capela de San Miguel \u00e9 moz\u00e1rabe.\nMoi preto est\u00e1 Vilanova dos Infantes, onde est\u00e1 a torre de Vilanova dos Infantes, torre da homenaxe vestixio do castelo do s\u00e9culo XIV derrubado polos irmandi\u00f1os. Nun outeiro pr\u00f3ximo est\u00e1 o castro de Castromao.\nEn Milmanda, a igrexa parroquial (s\u00e9culo XVIII) \u00e9rguese sobre os restos da torre de Milmanda, castelo do s\u00e9culo X.\nEn Rabal hai unha ermida renacentista. Sobre o r\u00edo Arnoia, a ponte romana de Freixo conduce ao concello de Cartelle.\nIrmandada.\nCelanova est\u00e1 irmandada coas cidades de:\nLugares de Celanova.\nPara unha lista completa de todos os lugares do concello de Celanova vexa: Lugares de Celanova."}
{"id": "5267", "revid": "85894", "url": "https://gl.wikipedia.org/wiki?curid=5267", "title": "Gomesende", "text": "Gomesende \u00e9 un concello da provincia de Ourense, pertencente \u00e1 comarca da Terra de Celanova. Segundo o padr\u00f3n municipal, en 2015 ti\u00f1a 829 habitantes .\nXeograf\u00eda.\nO concello, de 28,3\u00a0km\u00b2, pertence \u00e1 comarca da Terra de Celanova. Limita ao norte con Cartelle, ao sur con Quintela de Leirado, ao leste con Ramir\u00e1s e ao oeste coa Arnoia, Cortegada e Pontedeva.\nEst\u00e1 atravesado polo r\u00edo Arnoia, o Deva e o r\u00edo de San Francisco. Os maiores cumios son o Marco das Cruces (869 m, pertencente \u00e1 serra da Moura) e os montes do Viso e Silva Escura (600\u2013700 m, pertencentes \u00e1 serra do Laboreiro).\nHistoria.\nO top\u00f3nimo Gomesende \u00e9 de orixe xerm\u00e1nica.\nDurante a idade media o mosteiro de Celanova ti\u00f1a xurisdici\u00f3n na parroquia de San Lourenzo de Fust\u00e1ns. As demais parroquias formaban parte dun se\u00f1or\u00edo real, se ben a Herdade de San Miguel de Gomesende foi doada en 1214 por Afonso IX \u00e1 catedral de Ourense. Posteriormente, algunhas terras volveron a mans de nobres. Os Puga ti\u00f1an padroado da igrexa de Poulo (onde se conservan escudos e unha tumba desta li\u00f1axe) e das parroquias de Mer\u00e9ns e Louredo (Cortegada).\nAs terras estaban cruzadas polo cami\u00f1o real que \u00eda desde Pontevedra a Celanova pasando pola Arnoia, por onde \u00eda o vi\u00f1o do Ribeiro para embarcalo.\nPatrimonio.\nO Santuario da Nosa Se\u00f1ora da Gu\u00eda \u00e9 un templo de arquitectura neocl\u00e1sica. Ten unha fachada de retablo, cun front\u00f3n con volutas inversas nos extremos rematadas con pin\u00e1culos de b\u00f3las. Ten un primeiro corpo con dous vaos coas camp\u00e1s, rematado no centro cun corpo dun s\u00f3 vao coroado cunha cruz. No lado leste ten \u00e1bsidas rectangulares, coroadas por pin\u00e1culos terminados en b\u00f3las, e unha fiestra cadrada tapada no interior por retablos. Este santuario ten importancia como centro mariano de peregrinaci\u00f3n.\nO Santuario da Nosa Se\u00f1ora do Val de Poulo \u00e9 outro centro de peregrinaci\u00f3n mariana, que antigamente ti\u00f1a m\u00e1is importancia c\u00f3 anterior. Est\u00e1 situado no monte. \u00c9 de arquitectura barroca, se ben non se chegou a rematar o proxecto orixinal, que inclu\u00eda un cenobio dependente da igrexa parroquial, e quedaron baixos os muros de peche. Ten un dobre ciborrio octogonal anterior e posterior, destacando en altura. A car\u00f3n deste templo hab\u00eda unha antiga capela, conserv\u00e1ndose restos de muros derrubados e fontes de ba\u00f1os \u00f3 redor do templo vello.\nOutros templos barrocos son as igrexas do Pao, Poulo e Fust\u00e1ns. Hai outra ermida en Santiago de Vi\u00f1al (O Pao).\nExisten casas se\u00f1oriais en Guielas e A Pombi\u00f1a (O Pao) e a de Pumar (Sobrado, Poulo).\nGomesende conta con parte da ruta homologada de sendeirismo PR-G 143 \"Roteiro do r\u00edo Arnoia\". \u00c9 unha ruta lineal duns 11 km con inicio/fin no Santuario da Nosa Se\u00f1ora do Val (Gomesende) e fin/inicio en Escudeiros (Ramir\u00e1s).\nLugares de Gomesende.\nPara unha lista completa de todos os lugares do concello de Gomesende vexa: Lugares de Gomesende."}
{"id": "5268", "revid": "85894", "url": "https://gl.wikipedia.org/wiki?curid=5268", "title": "A Merca", "text": "A Merca \u00e9 un concello da provincia de Ourense, pertencente \u00e1 comarca da Terra de Celanova. Segundo o IGE a s\u00faa poboaci\u00f3n en 2018 era de 1.911 persoas .\nXeograf\u00eda.\nO concello at\u00f3pase na s\u00faa maior parte entre os 400 e 500 m de altitude. Est\u00e1 dividido \u00e1 metade por unha pequena serra, prolongaci\u00f3n do outeiro de Boa Madre e dos montes de Augas Santas e Cousa, que separan as cuncas dos r\u00edos Mi\u00f1o e Arnoia. Os maiores cumios son o monte de Castrelos (645 m), Outeiro de Fontefr\u00eda (561 m) e Alto de Rodela (510 m). Floraci\u00f3ns deste cord\u00f3n son tam\u00e9n as altitudes do noroeste, como A Vaqueiriza (522 m), Labradas (602 m), Castro de Pereira (530 m), O Pozo (540 m) e As Pico\u00f1as (550 m). A Cota m\u00e1xima sit\u00faase na fronteira co concello de Allariz, nos montes do Barracel (856 m). Xeoloxicamente a zona setentrional ten unha orixe prec\u00e1mbrica e paleozoica.\nClimatolox\u00eda.\nO concello as\u00e9ntase nunha zona de transici\u00f3n clim\u00e1tica entre o oce\u00e1nico mediterr\u00e1neo e o oce\u00e1nico continental.\nOs valores t\u00e9rmicos medios anuais oscilan arredor dos 12\u00a0\u00b0C no sur (a media m\u00ednima d\u00e1se en xaneiro con 6,5\u00a0\u00b0C, e a m\u00e1xima en xullo con 19,2\u00a0\u00b0C) e de 15\u00a0\u00b0C no norte (media m\u00ednima en xaneiro de 6,9\u00a0\u00b0C e m\u00e1xima en xullo de 22,9\u00a0\u00b0C). Na zona sur hai uns 120 d\u00edas de choiva ao ano, cunhas cantidades de entre 1000 e 1500\u00a0mm. No norte a cont\u00eda total non excede os 1000\u00a0mm anuais.\nHidrograf\u00eda.\nA rede hidrogr\u00e1fica organ\u00edzase arredor dos r\u00edos Barba\u00f1a e o Arnoia. O primeiro nace no Alto da Manchica e \u00fanese ao Mi\u00f1o en Ourense. O Arnoia inicia o seu percorrido no termo da Merca e, tras cruzar o can\u00f3n do Mu\u00ed\u00f1o dos Mouros-Salpurido con fervenzas, comeza a escavar un val a partir de Rubill\u00f3s. Recibe pola dereita os arroios dos Mu\u00ed\u00f1os, Seixoso, Covo e Portamosqueiro; e pola esquerda, o Fechi\u00f1as, Corvill\u00f3n, Pardavedra e Entrambosr\u00edos.\nHistoria.\nAo longo do r\u00edo Arnoia apareceron os m\u00e1is antigos vestixios, como os castros da Peneda da Lebre (en alusi\u00f3n a unha ermida antiga, da que non existen restos, adicada a San Amaro, de onde procede unha imaxe conservada na Capela do Esp\u00edrito Santo); o de Outeiro de San Marcos (situado na Mezquita, pr\u00f3ximo a Compostela), o de Castro de Rodela (\u00e9 o de maiores dimensi\u00f3ns, e est\u00e1 situado en Faramontaos, entre os concellos da Merca e de Celanova) e o do Monte do Castro de Ol\u00e1s.\nPatrimonio.\nA igrexa de San Pedro da Mezquita foi declarada Monumento Nacional en 1931. Nas s\u00faas proximidades cons\u00e9rvanse sepulcros antropomorfos e un cruceiro de fuste estriado, decorado con figuras na parte central e descansando sobre o seu capitel un Cristo de gran tama\u00f1o.\nA torre de San Pedro da Mezquita foi no pasado sede do se\u00f1or\u00edo da Casa de Bragan\u00e7a, pero tras sufrir diversos derrubes e modificaci\u00f3ns cons\u00e9rvase s\u00f3 a parte inferior.\nNo concello hai varias casas solariegas, destacando a Casa da Rapela en Salpurido (parroquia de Zarrac\u00f3s) e o pazo de Santa Mar\u00eda de Ol\u00e1s de Vilari\u00f1o, cunha solaina voada. Ademais, e como testemu\u00f1a da s\u00faa antiga riqueza agr\u00edcola, o municipio disp\u00f3n dun singular conxunto de canastros.\nNo Entroido da Mezquita os \u00abgalos\u00bb bailan polas r\u00faas xunt\u00e1ndose cos \u00abmecos\u00bb de Frox\u00e1s das Vi\u00f1as. Estes \u00faltimos presentan unha singular persecuci\u00f3n co p\u00fablico asistente aos actos, mostrando unha vestimenta de gran riqueza crom\u00e1tica.\nLugares da Merca.\nPara unha lista completa de todos os lugares do concello da Merca vexa: Lugares da Merca."}
{"id": "5269", "revid": "85894", "url": "https://gl.wikipedia.org/wiki?curid=5269", "title": "Padrenda", "text": "Padrenda \u00e9 un municipio pertencente \u00e1 comarca da Terra de Celanova, ao oeste da provincia de Ourense, a 340 metros de altitude. Preto do Baixo Mi\u00f1o, o termo ten 57\u00a0km\u00b2. Segundo o IGE no ano 2015 ti\u00f1a 1.912 habitantes .\nHistoria.\nOs restos de poboamentos humanos m\u00e1is antigos do concello datan de hai 5.000 ou 4.000 anos, con diferentes asentamentos megal\u00edticos con t\u00famulos sepulcrais \u00e1 beira do r\u00edo Mi\u00f1o e nas m\u00e1moas da Bandexa.\nDa alta idade media quedaron sepulcros baixo a praza de San Roque, en Crespos, e a toponimia de lugares como Desteriz ou Esmoriz, debidos seguramente a alg\u00fan posuidor suevo.\nNos s\u00e9culos XI e XII o mosteiro de Santa Mar\u00eda de Fi\u00e3es (pertencente ao concello portugu\u00e9s de Melga\u00e7o) dispu\u00f1a de grandes terreos na zona, ben por doaz\u00f3ns, ben por adquisici\u00f3ns. Nun documento de 1240 do Tombo do mosteiro dise:\nO mosteiro de San Pedro de Ramir\u00e1s no s\u00e9culo XIII tam\u00e9n quixo facer valer os seus dereitos sobre vellas posesi\u00f3ns en Grix\u00f3 e A Torre.\nDesde finais do s\u00e9culo XIV as terras pertenceron \u00f3 mosteiro de Celanova, que conced\u00eda foros \u00f3s veci\u00f1os da localidade. Na parroquia de Monte Redondo exist\u00eda un priorado Bernardo (da orde do C\u00edster), como testemu\u00f1an varios documentos:\nSegundo Manuel Murgu\u00eda, o 12 de novembro de 1836 este convento de bernardos pasou a ser parroquial por Real Orde.\nXa na idade media estas terras eran paso com\u00fan dos peregrinos portugueses que quer\u00edan pasar por Ribadavia facendo o cami\u00f1o de Santiago, a trav\u00e9s dunha v\u00eda romana perpendicular \u00e1 V\u00eda XVIII por Pontedeva, Carreira e Ponte Barxas. Facendo esta ruta, a ra\u00ed\u00f1a Isabel de Portugal parou na capela de Santa Isabel (Lordelo).\nDebido a este tr\u00e1fico de peregrinos, no Condado creouse un Hospital de Peregrinos, do que a\u00ednda se conserva o seu Lauda con cruces \u00f3s dous lados. O Hospital pertenc\u00eda aos Cabaleiros Templarios da orde de San Xo\u00e1n de Xerusal\u00e9n. No s\u00e9culo XI e XII este territorio foi un lugar que afrontaba os ataques do reino de Portugal contra o reino de Galiza, sendo necesaria a protecci\u00f3n dos peregrinos.\nEste Hospital deixou o top\u00f3nimo da fregues\u00eda de Santa Mar\u00eda do Hospital do Condado, como se ve en varios foros antigos:\nAs\u00ed mesmo, hai constancia topon\u00edmica doutro hospital preto de Santa Mar\u00eda de Vilar. Este hospital converteuse en cuartel militar durante a guerra civil espa\u00f1ola.\nDurante a idade media constru\u00edronse outras fortalezas en Desteriz, O Castelo (Bandexa), ou Grix\u00f3 (actualmente recuperada como casa de turismo rural) que a\u00ednda conserva unha torre, e que se documenta como levantada entre 1580 e 1660, durante a guerra da independencia portuguesa en tempos de Filipe II de Espa\u00f1a. Esta rede de fortalezas estaba comunicada pola Verea de Milmanda, con pontes e pontill\u00f3ns coma a de Esmoriz, xa mencionada en foros cara 1620, ou a de Vos Li\u00f1os. Esta Verea comunicaba co alc\u00e1zar de Milmanda.\nEn 1545 houbo un preito entre o mosteiro de Celanova e Urraca de Moscoso sobre a xurisdici\u00f3n de Padrenda.\nEn 1487, constatado nun documento referente a unha visita pastoral, a antiga divisi\u00f3n eclesi\u00e1stica repart\u00edase entre Arcedianatos, Chantr\u00edas, secci\u00f3n \u00e1 que pertenc\u00eda Crespos ou A Torre, e como tal deb\u00edan pagar Chantre e fregueses.\nNo s\u00e9culo XVII, coa chegada do millo desde Am\u00e9rica, constru\u00edronse mu\u00ed\u00f1os en moitos dos r\u00edos e regatos do concello, seguindo alg\u00fan deles en funcionamento. Tam\u00e9n nesa \u00e9poca se constru\u00edron bastantes h\u00f3rreos.\nNo catastro de Ensenada, de mediados do s\u00e9culo XVIII, sin\u00e1lase o seguinte:\nEste marqu\u00e9s ti\u00f1a o dereito de Luctuosa. Percib\u00eda ademais dereitos de vasalaxe (190 reais de bill\u00f3n, e 18 reais e 17 marabed\u00eds por San Xo\u00e1n). Tam\u00e9n recib\u00eda o pago da Alcabala nova e o da Alcabala vella, que sufragaban ao devandito marqu\u00e9s de Malpica por concesi\u00f3n real, e que supo\u00f1\u00eda uns ingresos de 826 marabed\u00eds vellos ao ano.\nSinalaba tam\u00e9n que deb\u00edan pagar o d\u00e9cimo, a primicia e o de Pascua, nunha proporci\u00f3n considerablemente alta por froitos, colleita e gando.\nA maior\u00eda das igrexas e templos foron constru\u00eddas entre finais do s\u00e9culo XVII e o XIX, substitu\u00edndo estes templos barrocos \u00f3s m\u00e1is antigos, posiblemente de orixe rom\u00e1nica.\nA principios do s\u00e9culo XIX as terras pertenc\u00edan \u00f3s concellos da Torre e Desteriz, pertencentes \u00f3 partido xudicial de Bande. Unific\u00e1ronse en 1836 baixo o nome de Padrenda, a\u00ednda que seguiu sendo co\u00f1ecido polo nome de Milmanda.\nDurante a guerra civil o concello foi lugar de paso cara Portugal. Por Ponte Barxas escaparon perseguidos como Desiderio Comesa\u00f1a ou Ubaldo L\u00f3pez. Logo da guerra civil esta terra co\u00f1eceu o contrabando (ou \"Ramboya\"), que posibilitou a supervivencia dos seus veci\u00f1os ante a fame e a escaseza, a pesar do risco da presenza da Garda Civil, que non s\u00f3 requisaba o material, sen\u00f3n que chegaba a matar. Este contrabando lev\u00e1base a cabo coa vila de Castro Laboreiro. Mostra del \u00e9 o pasodoble \"A Ramboya\", que axi\u00f1a foi co\u00f1ecido polo sur de Galiza.\nEconom\u00eda.\nNo concello cult\u00edvase millo, patacas, \u00e1rbores froiteiras e vides. Existe gando vac\u00fan e porcino. Hai unha canteira de granito e unha central hidroel\u00e9ctrica na Frieira. Existen tam\u00e9n manufacturas da madeira, habendo carballos, pi\u00f1eiros e casti\u00f1eiros.\nTurismo.\nP\u00f3dese gozar dunha viaxe en catamar\u00e1n \u00e1 beira do Mi\u00f1o, as\u00ed como rafting e pontismo. Dentro da caza destacan a do coello e a do xabar\u00edn, e na pesca, a troita e a angu\u00eda.\nNo n\u00facleo urbano at\u00f3pase a igrexa de San Roque.\nLugares de Padrenda.\nPara unha lista completa de todos os lugares do concello de Padrenda vexa: Lugares de Padrenda."}
{"id": "5270", "revid": "89787", "url": "https://gl.wikipedia.org/wiki?curid=5270", "title": "Pontedeva", "text": "Pontedeva \u00e9 un concello da provincia de Ourense, pertencente \u00e1 comarca da Terra de Celanova. Segundo o padr\u00f3n municipal, en 2020 ti\u00f1a 494 habitantes . O seu xentilicio \u00e9 - .\nDemograf\u00eda.\nAo longo do ano 2006 Pontedeva ga\u00f1ou 102 habitantes, romp\u00e9ndose a racha decrecente de anos anteriores. Por\u00e9n, a comezos do 2008 o n\u00famero de habitantes baixou de novo un total de 19 persoas.\nXeograf\u00eda.\nO concello de Pontedeva abrangue d\u00faas parroquias, e ten 10\u00a0km\u00b2. pertence \u00e1 comarca da Terra de Celanova, situada no sector suroriental da provincia de Ourense. Limita ao norte co concello de Cortegada, ao sur co de Padrenda; ao oeste co concello pontevedr\u00e9s de Crecente e ao leste co municipio ourens\u00e1n de Gomesende.\nNo referente ao seu relevo, o concello est\u00e1 constitu\u00eddo fundamentalmente por un gran val, formado grazas ao r\u00edo Deva, que pasa polo concello e que fai de linde polo norte. Varios dos seus afluentes atravesan o municipio. Este val ten terras moi boas para o cultivo. As zonas m\u00e1is elevadas son as terras situadas na parte m\u00e1is occidental do concello e nos lindes co municipio de Padrenda, sendo o cumio m\u00e1is elevado, Penedo do Monte.\nO seu clima \u00e9 oce\u00e1nico e as \u00e1rbores m\u00e1is abundantes son os carballos, pi\u00f1eiros, eucaliptos e alg\u00fans casti\u00f1eiros.\nHistoria.\nHai evidencias de que estas terras estiveron poboadas antes da chegada dos romanos. As\u00ed, unha proba da existencia destas culturas prerromanas son os castros que hai nos lugares de Vali\u00f1o(Pontedeva) e A Senra(Trado). Tam\u00e9n se pensa que por aqu\u00ed pasou unha v\u00eda romana que favorecer\u00eda os posteriores asentamentos no concello.\nNa \u00e9poca medieval, o marqu\u00e9s de Malpica era, ata finais do s\u00e9culo XVIII, quen se encargaba de impartir a xustiza ordinaria as\u00ed como de cobrar os impostos, xa que estas terras pertenc\u00edan ao seu se\u00f1or\u00edo. Estaban baixo a xurisdici\u00f3n de Milmanda.\nPosteriormente formou parte do partido xudicial de Celanova dende o ano 1820, pero no ano 1965 foi incorporado ao partido xudicial de Ourense. Por \u00faltimo, en 1988 rematou pertencendo ao de Ribadavia.\nEste concello tam\u00e9n sufriu as consecuencias da emigraci\u00f3n de mediados do s\u00e9culo XX. Esta \u00e9 unha das causas do avellentamento da poboaci\u00f3n, pasando dos 60 anos unha gran parte da s\u00faa poboaci\u00f3n.\nPatrimonio.\nNo concello de Pontedeva destacan os seguintes monumentos:\nAdemais, en Pontedeva p\u00f3dese gozar dunhas fermosas vistas panor\u00e1micas, un dos principais atractivos \u00e9 a pesca que antigamente era unha actividade bastante popular no r\u00edo Deva a\u00ednda que nos \u00faltimos anos diminu\u00edu por mor da construci\u00f3n dunha minicentral hidroel\u00e9ctrica en Quintela.\nTurismo.\nPontedeva conta con d\u00faas rutas homologadas de sendeirismo: o PR-G 175 \"Ruta do Monte San Xusto\", e o PR-G 176 \"Ruta do R\u00edo Deva\".\nAmbas son rutas circulares e de aproximadamente 7\u00a0km. A primeira \u00e9 unha ruta que ascende ata a Ermida de San Xusto. A segunda discorre polas beiras do r\u00edo Deva. \u00c1mbalas rutas coinciden na Ponte Ballote.\nHai unha \u00e1rea para autocaravanas no Vali\u00f1o, xunto \u00e1 entrada do pol\u00edgono industrial de Trado.\nPolo concello tam\u00e9n transcorre parte dunha etapa do Cami\u00f1o Mi\u00f1oto-Ribeiro, unha das rutas do Cami\u00f1o de Santiago.\nLugares de Pontedeva.\nPara unha lista completa de todos os lugares do concello de Pontedeva vexa: Lugares de Pontedeva."}
{"id": "5271", "revid": "1888", "url": "https://gl.wikipedia.org/wiki?curid=5271", "title": "Quintela de Leirado", "text": "Quintela de Leirado \u00e9 un concello da provincia de Ourense, pertencente \u00e1 comarca da Terra de Celanova. Segundo o Padr\u00f3n Municipal, no ano 2014 ti\u00f1a 651 habitantes. O seu xentilicio \u00e9 .\nPoboaci\u00f3n.\nConta con cinco parroquias e 30 entidades de poboaci\u00f3n. At\u00f3pase a 50\u00a0km da capital provincial.\nXeograf\u00eda.\nAt\u00f3pase no val do r\u00edo Deva. Ten unha orograf\u00eda accidentada, cunha elevada altitude media. \u00d3 sur ten alturas superiores \u00f3s 1.000 metros nos contrafortes da serra de Leboreiro en cumios como o Penagache (1.213 metros), os Aguill\u00f3ns, ou Castelo, de aspecto agreste e fortes pendentes. \u00d3 noroeste local\u00edzanse cotos e cerros de cumios e ch\u00e1s de entre 700 e 900 metros de altitude, como o coto de Silva Escura ou o coto da Moura.\nO r\u00edo Deva, afluente do Mi\u00f1o, nace \u00f3 p\u00e9 da serra de Penagache, en Arrotea, a 1.000 metros de altura. Pos\u00fae un trazo sinuoso con fortes pendentes, regando toda a zona.\nHistoria.\nOs primeiros poboadores foron os Coelernos, supostos habitantes do castro de Redemu\u00ed\u00f1os, castro que foi romanizado.\nNa idade Media a parroquia de Leirado estivo supeditada \u00e1 xurisdici\u00f3n eclesi\u00e1stica do mosteiro de San Pedro de Ramir\u00e1s, mentres que as de Santa Mar\u00eda de Leirado e Redemu\u00ed\u00f1os pertenc\u00edan \u00f3 se\u00f1or\u00edo do marqu\u00e9s de Malpica.\nA proclamaci\u00f3n da Constituci\u00f3n de 1812 supuxo a abolici\u00f3n do r\u00e9xime se\u00f1orial e a s\u00faa substituci\u00f3n por unha administraci\u00f3n municipal do territorio. Daquela creouse o concello de Redemu\u00ed\u00f1os. \nEste concello pertenc\u00eda \u00f3 partido xudicial de Celanova, e que figura nos repartimentos que a deputaci\u00f3n de Galicia, ent\u00f3n \u00fanica, fai para distribu\u00edrlle entre os concellos, a quinta ou as contribuci\u00f3ns. O concello de Riomui\u00f1os, aparece no repartimento de quintas que fai a dita deputaci\u00f3n de Galicia o 7 de xullo de 1821 coa obriga de entregar 2 homes e cuarto. No repartimento da contribuci\u00f3n territorial do 13 de setembro de 1821, coa cota de 15.408 rs. 23 ms; e no da contribuci\u00f3n de consumos que fai a mesma deputaci\u00f3n de Galicia o 2 de outubro de 1821, coa de 11.030 rs. 17ms.\nA derrogaci\u00f3n da Constituci\u00f3n por Fernando VII en 1823 supuxo a supresi\u00f3n destes municipios e a restauraci\u00f3n do r\u00e9xime se\u00f1orial. A configuraci\u00f3n parroquial modificouse en 1836 \u00f3 crearse a parroquia de Quintela de Leirado, complet\u00e1ndose en 1893 coa de Xaceb\u00e1ns.\nPatrimonio art\u00edstico.\nO concello conta cun amplo n\u00famero de igrexas parroquiais e pequenas capelas, que se localizan \u00f3 longo de todo o territorio. A igrexa de San Pedro de Leirado \u00e9 de estilo barroco, constru\u00edda entre 1600 e 1701, e que formou parte dos mosteiros de Celanova e de Ramir\u00e1s. Tam\u00e9n en Leirado est\u00e1 a capela da Virxe dos Remedios, unha igrexa rural pertencente \u00f3 s\u00e9culo XVII, que ten no interior un retablo renacentista de tipo mariano. En Redemu\u00ed\u00f1os local\u00edzase o templo de San Salvador, cun retablo barroco.\nEntre a arquitectura civil destaca o Pazo de Pedra en Leirado.\nEn decembro de 2021 inaugurouse en Quintela de Leirado o Museo da Emigraci\u00f3n a Guinea Ecuatorial.\nComunicaci\u00f3ns.\nA v\u00eda de comunicaci\u00f3n m\u00e1is importante \u00e9 a estrada OU-531, que une as vilas de Celanova e Cortegada, que inda que non atravesa o concello, serve de enlace cunha local que cruza o concello pola s\u00faa parte central.\nFestas e tradici\u00f3ns.\nQuintela de Leirado conserva as festas patronais de cada parroquia, entre elas a do Santo Cristo en Redemu\u00ed\u00f1os o primeiro domingo de maio; a de Santa Isabel en Moci\u00f1os o primeiro domingo de xullo; a do Ap\u00f3stolo Santiago en Xaceb\u00e1ns o 25 de xullo; a de San Pedro de Leirado o 29 de xullo; a da Virxe do Carme en Quintela de Leirado o primeiro domingo de setembro e a dos Remedios en Leirado o 8 de setembro.\nLugares de Quintela de Leirado.\nPara unha lista completa de todos os lugares do concello de Quintela de Leirado vexa lugares de Quintela de Leirado."}
{"id": "5272", "revid": "54334", "url": "https://gl.wikipedia.org/wiki?curid=5272", "title": "Ramir\u00e1s", "text": "Ramir\u00e1s \u00e9 un concello da provincia de Ourense, pertencente \u00e1 comarca da Terra de Celanova. Segundo o Padr\u00f3n municipal de habitantes no 2014 ti\u00f1a unha poboaci\u00f3n de 1.643 persoas . O seu xentilicio \u00e9 .\nHistoria.\nComezou a ser habitado polos Coelernos, que constru\u00edron os castros de Grix\u00f3 e Marnotos. Na Idade Media estas terras remataron caendo baixo o dominio do mosteiro de Celanova, que ti\u00f1a aqu\u00ed un dos seus priorados en Paiz\u00e1s, en constante litixios e preitos contra das monxas do mosteiro de San Pedro de Ramir\u00e1s por mor das lindes dos seus dominios ata que os monxes conseguiron que extinguisen a vida mon\u00e1stica feminina deste lugar e as\u00ed dominar eles s\u00f3s a zona.\nO concello naceu administrativamente en 1926, trala fusi\u00f3n dos municipios de Fre\u00e1s de Eiras e Vilame\u00e1 de Ramir\u00e1s. A cabeza do antigo priorato de Celanova, San Salvador de Paiz\u00e1s, era chamado antigamente \"de Eiras\", sendo ese o nome dado ao r\u00edo Tu\u00f1o, segundo consta na documentaci\u00f3n do mosteiro desde finais da Alta Idade Media.\nPatrimonio.\nO mosteiro de San Pedro de Ramir\u00e1s \u00e9 do s\u00e9culo X. A\u00ednda que a orixe non est\u00e1 ben establecida, s\u00e1bese que foi fundado por Omn\u00e9ga, abadesa do mosteiro de Santa Comba de Bande. Convento dos beneditinos en 1137, logo tivo diversos cambios. A igrexa, empezada no estilo rom\u00e1nico, foi acabada no estilo g\u00f3tico.\nRamir\u00e1s conta con parte da ruta homologada de sendeirismo PR-G 143 Ruta do r\u00edo Arnoia. \u00c9 unha ruta lineal duns 11 km entre o Santuario da Nosa Se\u00f1ora do Val (Gomesende) e Escudeiros (Ramir\u00e1s).\nLugares de Ramir\u00e1s.\nPara unha lista completa de todos os lugares do concello de Ramir\u00e1s vexa: Lugares de Ramir\u00e1s."}
{"id": "5273", "revid": "98629", "url": "https://gl.wikipedia.org/wiki?curid=5273", "title": "Verea", "text": "Verea (do lat\u00edn \"veredam\", verea ou cami\u00f1o estreito) \u00e9 un concello da provincia de Ourense, pertencente \u00e1 comarca da Terra de Celanova. Segundo o IGE en 2020 ti\u00f1a 912 habitantes . O seu xentilicio \u00e9 \u00ab\u00bb. A s\u00faa capital \u00e9 Carballo.\nXeograf\u00eda.\nDescrici\u00f3n xeral.\nO concello ten unha superficie de 94,6\u00a0km\u00b2, e abrangue 11 parroquias e 40 entidades de poboaci\u00f3n. A s\u00faa capital \u00e9 Carballo. Est\u00e1 situado a 32\u00a0km da capital, Ourense, \u00e1 que se chega pola estrada OU-540.\nO territorio, eminentemente rural, est\u00e1 atravesado por unha falla en diagonal do noroeste ao sueste, ao leste do r\u00edo Grande. O extremo sueste da falla divide as vertentes do r\u00edo Limia e do r\u00edo Arnoia. Os seus principais cursos fluviais son o Grande, o Cexo e o Orille, afluentes do Arnoia. Neles pract\u00edcase a pesca da troita.\nO cumio m\u00e1is elevado \u00e9 o Outeiro de Ferro (1.268 m) o cal fai de linde entre Galicia e Portugal. Outros cumios son o Froufe (1.245 m), Penagache (1.226 m) e o Lobaqueiros. Entre estes dous \u00faltimos hai un abrupto can\u00f3n.\nCursos fluviais.\nVerea \u00e9 terra abundante en auga, por iso son numerosos os accidentes fluviais recollidos dentro dos lindes do concello.\nHistoria.\nNa serra do Leboreiro, na fronteira con Portugal, cons\u00e9rvanse restos megal\u00edticos, destacando unha necr\u00f3pole de m\u00e1moas con c\u00e1mara funeraria. Nas ladeiras do monte Penagache estanse a realizar unha serie de escavaci\u00f3ns arqueol\u00f3xicas na procura de restos anteriores \u00e1 romanizaci\u00f3n.\nA etimolox\u00eda do top\u00f3nimo Verea indica que \u00e9 un lugar de paso. O concello estaba atravesado por unha antiga v\u00eda romana de car\u00e1cter secundario, que sa\u00eda de \"Aquis Querquennis\" cara ao norte, entrando polo alto do Vieiro. Por\u00e9n, para outros autores o top\u00f3nimo procede de \"Venoriu\", relacionado coas minas localizadas probablemente no Outeiro de Ferro. Outros restos romanos at\u00f3panse nun campamento romano co\u00f1ecido como A Civid\u00e1.\nPreto do campamento at\u00f3pase a ermida de San Trocado. Segundo a lenda, recollida por Ambrosio de Morales na s\u00faa obra \"Viaxe Santo\", uns portugueses que roubaran as reliquias de Celanova quedaron paralizados no lugar onde hoxe se levanta a ermida por mor dun milagre de Rosendo de Celanova. Esta ermida, durante moito tempo esquecida, enc\u00f3ntrase hoxe en v\u00edas de restauraci\u00f3n.\nPor riba da v\u00eda romana, pasa o cami\u00f1o portugu\u00e9s da ruta Xacobea que vai por Celanova. A comezos do s\u00e9culo XII o abade de Celanova e o prior dos Templarios de Veiga proxectaron a construci\u00f3n conxunta dun hospital para peregrinos.\nDurante a Idade Media, debido aos continuos conflitos entre a Coroa de Portugal e a Coroa de Castela, o lugar tivo o car\u00e1cter de marca.\nNa \u00e9poca de posguerra foros moitos os veci\u00f1os adicados ao estraperlo que, aproveitando a s\u00faa proximidade coa Raia Seca, atravesaban a Serra do Laboreiro (por sitios como o Outeiro da Auga, Penagache ou o monte Lobaqueiros) para chegar a Castro Laboreiro. Estas viaxes fac\u00edanse pola noite, moitas veces con condici\u00f3ns climatol\u00f3xicas adversas, tales como neve, choiva, vento e fr\u00edo de monta\u00f1a. Os produtos cos que m\u00e1is se comerciaba eran o caf\u00e9, as pedras de chisqueiro e o bacallau salgado (demominado na zona como \"bacalao\"). Debido a isto, construir\u00edase m\u00e1is tarde un cuartel da Garda Civil na zona. Antes da inclusi\u00f3n de Espa\u00f1a na Uni\u00f3n Europea, todos os anos, acud\u00edan ao Concello alcaldes e diversos funcionarios dos concellos da raia galego-portuguesa para revisar os lindes entre Galiza e Portugal.\nPatrimonio.\nNo municipio at\u00f3pase unha das m\u00e1moas m\u00e1is grandes descubertas en Galicia: a m\u00e1moa Mota Grande con interesantes pinturas e gravados. Da \u00e9poca castrexa e a romanizaci\u00f3n o que mellor se conserva \u00e9 o castro de Ourille e a m\u00e1is a v\u00eda romana. Non obstante, os sinais de romanizaci\u00f3n non se limitan exclusivamente \u00e1 v\u00eda, sen\u00f3n que quedan restos dun campamento romano, co\u00f1ecido como A Civid\u00e1. Na serra do Leboreiro, que marca a fronteira con Portugal e onde se atopan as cotas m\u00e1ximas, atopamos alg\u00fans restos megal\u00edticos, entre os que destaca unha necr\u00f3pole de m\u00e1moas cunha c\u00e1mara funeraria. As\u00ed mesmo, estanse levando a cabo unha serie de escavaci\u00f3ns arqueol\u00f3xicas nas ladeiras do Penagache.\nNa igrexa de Albos destacan tres cruces antigas. Unha delas, de finais do s\u00e9culo XII ou principios do XIII, \u00e9 de cobre esmaltado cun Cristo en maxestade. As outras d\u00faas son procesionais, unha delas chapada en cobre, flordelisada e cun Cristo de tres cravos, datada na segunda metade do s\u00e9culo XIV.\nA igrexa de San Pedro de Ourille consta de tres corpos. A fachada dianteira \u00e9 moi sinxela, sen apenas motivos decorativos o que reforza o car\u00e1cter neocl\u00e1sico t\u00edpico das construci\u00f3ns ruiras de fins do s\u00e9culo XVIII e principios do XIX en Galicia. No primeiro corpo, o \u00fanico elemento ornamental \u00e9 a arquitrabe da porta, lisa e decorada con motivos xeom\u00e9tricos. O segundo corpo, separado do primeiro por un friso liso, \u00e9 el\u00edptico nos seus extremos, sobre os que se erguen uns pin\u00e1culos puntiagudos. O terceiro corpo constit\u00faeo un campanario de dobre corpo; no primeiro atop\u00e1monos con dous arcos romanos e \u00e1s camp\u00e1s, no segundo hai un arco de menor tama\u00f1o sobre o cal \u00e9rguese un \u00faltimo arco a\u00ednda m\u00e1is pequeno e o pararaios. Pos\u00fae un nicho con figura sobre o roset\u00f3n. No interior as b\u00f3vedas son de can\u00f3n, e no altar maior hai un retablo barroco decorado, restaurado no 2006.\nA igrexa de Sangu\u00f1edo foi constru\u00edda a principios do s\u00e9culo XVIII. Segundo a inscrici\u00f3n do canteiro situada na fachada posterior, a obra foi rematada no ano 1707. A fachada ten unha porta de lintel sinxela e remata cunha cornixa curva. Nos extremos da cornixa \u00e9rguense dous pin\u00e1culos puntiagudos rematados en esfera. O campanario est\u00e1 conformado por dous arcos romanos, nos cales ub\u00edcanse d\u00faas camp\u00e1s, unha por arco. Por riba deste corpo atop\u00e1monos con outros dous pin\u00e1culos, similares aos situados na cornixa, e m\u00e1is unha estrutura triangular sobre a cal est\u00e1 un pararaios ornamental con forma de cruz grega. \nA ermida da Ascensi\u00f3n ten un atrio con cuberta a catro augas, no que destaca o seu campanario, rematado con dous pin\u00e1culos nos extremos e unha cruz sobre base curva na parte central. O campo que rodea a ermida est\u00e1 adornado cunha obra do pintor ourens\u00e1n Virxilio. O primeiro xoves de xu\u00f1o ten lugar a festa en honra desta Virxe, sendo trasladada en procesi\u00f3n dende a igrexa de Gont\u00e1n at\u00e9 a capela, poxando os fieis por levala a ombros en cumprimento dunha promesa por alg\u00fan favor concedido.\nO cruceiro do Vieiro pos\u00fae un Cristo cunha expresi\u00f3n de dor de gran patetismo.\nNa parroquia de Bangueses \u00e1chanse os restos do Forte do Teso ou Penafroufe, unha fortificaci\u00f3n do s\u00e9culo XVII.\nLugares de Verea.\nPara unha lista completa de todos os lugares do concello de Verea vexa: Lugares de Verea."}
{"id": "5274", "revid": "23204", "url": "https://gl.wikipedia.org/wiki?curid=5274", "title": "Australia", "text": "Australia () \u00e9 o pa\u00eds m\u00e1is grande da Ocean\u00eda. Ocupa toda a illa da Australia e varias illas adxacentes (a m\u00e1is importante \u00e9 Tasmania). O \"continente-illa\", como se lle chama a Australia por veces, est\u00e1 ba\u00f1ado polo oc\u00e9ano \u00cdndico, ao sur e ao oeste, polo mar de Timor, mar de Arafura e estreito de Torres, ao norte, e mar do Coral e mar de Tasmania, ao leste. A trav\u00e9s destes mares, ten fronteira mar\u00edtima coa Indonesia, Timor Leste e Pap\u00faa Nova Guinea, ao norte, e co territorio franc\u00e9s da Nova Caledonia, ao leste. A s\u00faa capital \u00e9 Camberra.\nHistoria.\nA Australia \u00e9 parte do continente m\u00e1is antigo do mundo, Ocean\u00eda. Foi colonizada por aborixes hai m\u00e1is de 49.000 anos, e hai 2 s\u00e9culos que comezou a s\u00faa colonizaci\u00f3n e industrializaci\u00f3n por europeos.\nNo medievo, Australia consider\u00e1base unha vasta terra sen caracter\u00edsticas que xustificasen a s\u00faa ocupaci\u00f3n. A historia escrita australiana non empezou ata que os exploradores neerlandeses a avistaron no s\u00e9culo XVII. Portugueses e holandeses, ben como outros pobos, pasaban ao largo da illa. Mais, naquela hora, entend\u00edan que a terra austral era inhabitable e polo tanto non a colonizaron e deix\u00e1ronlle o cami\u00f1o aberto \u00e1s posteriores expedici\u00f3ns brit\u00e1nicas. Foi nesta \u00e9poca cando o capit\u00e1n ingl\u00e9s James Cook foi enviado para realizar unha expedici\u00f3n cient\u00edfica neste desco\u00f1ecido pa\u00eds. O 28 de abril de 1770, despois de circunnavegar o continente, desembarcou finalmente na costa leste australiana. Continuou a viaxe cara ao norte, e, o 22 de agosto dese ano, proclamou a toma do territorio, ao que se lle deu o nome de Nova Gales do Sur. Comezou as\u00ed a colonizaci\u00f3n europea da Australia. F\u00edxose s\u00f3 co \"obxectivo de baleirar\" os c\u00e1rceres brit\u00e1nicos. Os condenados, despois de cumpriren a s\u00faa pena, recib\u00edan unha pequena parcela de terra australiana. Deste xeito, foise desenvolvendo aquel vasto e desco\u00f1ecido territorio. A interpretaci\u00f3n da historia australiana \u00e9 un tema de discusi\u00f3n a\u00ednda actualmente polo que se refire ao trato dos aborixes australianos por parte dos colonizadores europeos.\nPrehistoria.\nA prehistoria australiana p\u00f3dese definir como o per\u00edodo que abrangue as primeiras migraci\u00f3n e ocupaci\u00f3n dos aborixes ata as primeiras chegadas europeas, que son do 1606 e que se poden inclu\u00edr como parte da s\u00faa historia temper\u00e1. Consid\u00e9rase que a prehistoria australiana \u00e9 alg\u00fans miles de anos m\u00e1is extensa que noutras partes do mundo debido a que non existen escritos de eventos humanos no continente anteriores ao contacto cos europeos. Recentes estudos chegaron \u00e1 conclusi\u00f3n de que os primeiros europeos que avistaron a illa foron os espa\u00f1ois cando navegaban polo Pac\u00edfico. En Australia atop\u00e1ronse cascos que pertencen a soldados espa\u00f1ois do s\u00e9culo XVI.\nO primeiro rexistro de asentamentos humanos en Australia son restos de cabanas constru\u00eddas no deserto austral, en Warratyi, hai 49,000 anos. Est\u00edmase que a terra austral comezou a ser habitada por seres humanos desde hai entre 40.000 e 50.000 anos. Os primeiros australianos, devanceiros dos aborixes australianos da actualidade, chegaron a trav\u00e9s de pontes de terra e pasos mar\u00edtimos de pouca lonxitude desde o sueste asi\u00e1tico, a Indonesia. Hai xacementos de entre 40,000 e 38,000 anos de ferramentas de \u00f3sos e pigmentos de ocres que proban unha r\u00e1pida entrada e asentamento dos humanos en todo o continente. Nesta \u00e9poca houbo un per\u00edodo de cambio ecol\u00f3xico masivo, por deforestaci\u00f3n e predaci\u00f3n de fauna, que se foi resultado de acci\u00f3ns humanas. A maior parte destas persoas eran cazadores-recolectores cunha complexa tradici\u00f3n oral e valores espirituais baseados na adoraci\u00f3n da terra e na crenza do Tempo dos So\u00f1os. Os insulares do estreito de Torres, etnicamente melanesios, habitaron desde aquel tempo as illas do estreito de Torres e partes do extremo norte de Queensland; pos\u00faen pr\u00e1cticas culturais distintas \u00e1s dos demais grupos aborixes australianos.\nContacto con asi\u00e1ticos.\nDurante polo menos os \u00faltimos s\u00e9culos, Makassar (unha cidade indonesia) comercializou cos aborixes da costa norte, particularmente cos yolngu da Terra de Arnhem.\nEn 1603, o pai Matteo Ricci, un xesu\u00edta portugu\u00e9s que pasou un longo tempo na China, fixo un mapa do mundo co\u00f1ecido da \u00e9poca. No espazo onde se situar\u00eda Australia, anotou: \"Ningu\u00e9n estivo nesta terra do sur, polo tanto non sabemos nada sobre ela\". Escribiu ademais en caracteres chineses \"Terra do Lume\" e \"Terra de Papagaios\", co cal suxeriu que os chineses sab\u00edan ou ata talvez visitaran Australia.\nExploraci\u00f3n europea.\nOs primeiros escritos sobre o descubrimento do continente australiano por parte de exploradores europeos datan de comezos do s\u00e9culo XVII. O que se cr\u00eda o primeiro avistamento europeo indiscutible do continente foi feito en 1606 polo navegador neerland\u00e9s Willem Janszoon, quen navegou polo golfo de Carpentaria no seu barco \"Duyfken\", avistando e desembarcando na costa oeste da Pen\u00ednsula do Cabo Iork. Alg\u00fans escritores argumentaron que navegantes portugueses puideron descubrir Australia no s\u00e9culo XVI, e recentemente o xornalista Peter Trickett escribiu no libro \"Beyond Capricorn\" que o portugu\u00e9s Cristov\u00e3ou de Mendon\u00e7a chegou \u00e1 ba\u00eda Botany no ano 1522, (esta nova explicaci\u00f3n \u00e9 a m\u00e1is probable segundo os \u00faltimos estudos) ou sexa, 250 anos antes que os ingleses. En devandito libro at\u00f3pase un fragmento dun mapa exacto de parte da costa Australiana, escrito en Portugu\u00e9s, non deixando d\u00fabida de que os Portugueses foron os primeiros en chegar a Australia. Outros viaxeiros europeos (predominantemente neerlandeses, pero tam\u00e9n franceses e ingleses) supostamente chegar\u00edan logo \u00e1 terra recentemente descuberta. No inicio do s\u00e9culo XVII, as costas occidentais e setentrionais do que chamaran Nova Holanda foran cartografadas e navegadas totalmente polos neerlandeses. Con todo, a\u00ednda non se fixeran intentos de establecemento.\nEn 1770, a expedici\u00f3n do \"Endeavour\" baixo o comando do tenente da Mari\u00f1a Real Brit\u00e1nica James Cook navegou e cartografou a costa oriental de Australia, desembarcando no continente por primeira vez na ba\u00eda Botany o 29 de abril daquel ano. Cook dirixiuse logo cara ao norte e, antes de marchar, desembarcou na illa Possession, no estreito de Torres, o 22 de agosto de 1770. Al\u00ed reclamou formalmente a costa leste de Australia para o Reino de Gran Breta\u00f1a e chamouna Nova Gales do Sur. Dado que os descubrimentos de Cook fixeron posible o primeiro asentamento europeo no continente, \u00e9 a mi\u00fado popularmente concibido como o descubridor da terra austral, a\u00ednda que o verdadeiro descubrimento ocorrese m\u00e1is de 160 anos antes da viaxe de Cook.\nAo seu regreso a Inglaterra, os informes favorables sobre estas terras realizados durante a expedici\u00f3n xeraron interese sobre Australia ao ser considerada como a potencial soluci\u00f3n para o problema de superpoboaci\u00f3n penal en Gran Breta\u00f1a, o cal fora agravado pola perda das s\u00faas trece colonias americanas, que foran o destino para o transporte de convictos. Por conseguinte, o 13 de marzo de 1787, os once barcos do First Fleet sa\u00edron de Portsmouth, Inglaterra, cara a ba\u00eda Botany.\nAsentamento e colonizaci\u00f3n.\nAustralia Meridional (1836), Victoria (1851) e Queensland (1859). O Territorio Norte foi fundado en 1863 como parte da provincia de Australia Meridional. Victoria e Australia Meridional foran fundadas como -libres-, isto significa que nunca foron colonias penais, a\u00ednda que anteriormente \u00e1 s\u00faa fundaci\u00f3n si recibiran alg\u00fans convictos procedentes de Tasmania pero nunca do Reino Unido. Australia Occidental tam\u00e9n foi fundada -libre-, pero aceptou logo o transporte penal debido \u00e1 grande escaseza de fontes de traballo que sufr\u00eda. Nova Zelandia foi parte de Nova Gales do Sur ata 1840, cando se converteu nunha colonia por si mesma. O transporte de convictos foi progresivamente abolido en toda Australia entre 1840 e 1864.\nDesde o 1 de febreiro de 1827 ata o 12 de xu\u00f1o de 1831, o Territorio Norte estivo dividido polo paralelo 20\u00ba S en Australia Setentrional e Australia Central. Dunha pequena porci\u00f3n Nova Gales do Sur, foi fundado en 1915 o Territorio de Jervis Bay, o cal cobre 6.677 hect\u00e1reas soamente; foi parte do Territorio da Capital Australiana ata 1989, cando o leste \u00faltimo adquiriu un goberno propio, logo do cal Jervis Bay converteuse nun territorio separado administrado polo Ministerio de Territorios.\nA poboaci\u00f3n ind\u00edxena australiana, estimada en 350.000 habitantes no momento do asentamento europeo, reduciuse considerablemente nos 150 anos seguintes ao devandito establecemento, principalmente debido a enfermidades infecciosas xunto \u00e1 desintegraci\u00f3n cultural e ao forzado reasentamento que sufriron debido ao avance dos colonizadores. A separaci\u00f3n de nenos aborixes e as s\u00faas familias, que alg\u00fans historiadores e ind\u00edxenas argumentan que deber\u00eda ser considerada un xenocidio segundo as normas xur\u00eddicas da actualidade, posiblemente faga unha pequena contribuci\u00f3n na declinaci\u00f3n de poboaci\u00f3n dos pobos orixinarios. Logo da aprobaci\u00f3n do referendo de 1967, o goberno federal obtivo o poder para po\u00f1er en funcionamento novas pol\u00edticas e crear leis con respecto aos aborixes. A posesi\u00f3n tradicional de terras (\"native title\") non era reco\u00f1ecida ata que o caso de \"Mabo v Queensland (Non 2)\" da Corte Suprema modificou a noci\u00f3n de Australia como \"terra nullius\" na \u00e9poca da ocupaci\u00f3n europea.\nGoberno colonial propio e descubrimento de ouro.\nUnha febre do ouro comezou en Australia a principios da d\u00e9cada de 1850. A rebeli\u00f3n co\u00f1ecida como \"Eureka Stockade\" de 1854 foi unha expresi\u00f3n temper\u00e1 do sentimento nacionalista: a bandeira utilizada para representar esta rebeli\u00f3n foi seriamente considerada como unha alternativa para a bandeira australiana. As febres do ouro atraeron a moitos inmigrantes de Gran Breta\u00f1a, Irlanda, Europa, Am\u00e9rica do Norte e a China.\nEntre 1855 e 1890, as seis colonias obtiveron individualmente un goberno responsable, administrando a maior\u00eda dos seus asuntos internos a\u00ednda cando formaban parte do Imperio Brit\u00e1nico. A Oficina Colonial de Londres mantivo o control sobre certas cuesti\u00f3ns, principalmente relaci\u00f3ns internacionais, defensa e tr\u00e1fico mar\u00edtimo internacional.\nO ouro trouxo un per\u00edodo de gran prosperidade, pero ao cabo a expansi\u00f3n econ\u00f3mica tivo un final, convert\u00e9ndose a d\u00e9cada de 1890 nun per\u00edodo de depresi\u00f3n.\nFederaci\u00f3n e guerras mundiais.\nO 1 de xaneiro de 1901, a federaci\u00f3n das colonias puido realizarse logo dunha d\u00e9cada de plans e votaci\u00f3ns, nacendo as\u00ed a Mancomunidade de Australia como un dominio do Imperio Brit\u00e1nico. O Territorio da Capital Australiana foi fundado en 1911 nunha \u00e1rea anteriormente pertencente a Nova Gales do Sur co fin de delimitar a localizaci\u00f3n exacta da nova capital federal proposta, Camberra (Melbourne foi a capital desde 1901 ata 1927). O control sobre o Territorio do Norte foi transferido de Australia Meridional \u00e1 Mancomunidade en 1911. Australia participou na primeira guerra mundial de xeito disposto; moitos australianos viron a vitoria do \"Australian and New Zealand Army Corps\" (ANZAC) na batalla de Gall\u00edpoli como o nacemento da naci\u00f3n, sendo esta a s\u00faa primeira actuaci\u00f3n militar de importancia. Doutra banda, a intervenci\u00f3n australiana na campa\u00f1a do cami\u00f1o de Kokoda (na segunda guerra mundial) \u00e9 considerada por moitos como unha acci\u00f3n de defensa propia.\nO Estatuto de Westminster de 1931 aboliu a maior parte das conexi\u00f3ns constitucionais entre Australia e o Reino Unido, pero a primeira non o aceptou ata 1942 por medio da Acta de Adopci\u00f3n do Estatuto de Westminster. O impacto da derrota brit\u00e1nica tras a ca\u00edda de Singapur en 1942 e a ameaza dunha invasi\u00f3n xaponesa causaron que Estados Unidos se convertese no novo aliado e protector da mancomunidade.\nProsperidade na posguerra.\nTras a fin da segunda guerra mundial, o goberno australiano instigou un programa masivo para a inmigraci\u00f3n europea. Logo de evitar por pouco a invasi\u00f3n xaponesa e sufrir ataques en chan australiano por primeira vez, creuse que o pa\u00eds deb\u00eda \"poboarse ou perecer\". A inmigraci\u00f3n atraeu os tradicionais emigrantes do Reino Unido xunto a, por primeira vez, un gran n\u00famero de europeos meridionais e orientais. A crecente econom\u00eda australiana non se degradou, \u00e1 diferenza da europea, que fora devastada pola guerra. En Australia, os recentemente chegados inmigrantes atoparon emprego en programas asistidos polo goberno, por exemplo o \"Snowy Mountains Scheme\". Dous mill\u00f3ns de persoas chegaron \u00e1 puxante naci\u00f3n do sur entre 1948 e 1975.\nO Partido Liberal, fundado en 1944, dominou a situaci\u00f3n na inmediata posguerra, vencendo o seu presidente e fundador, Robert Menzies, en 1949 ao ent\u00f3n presidente do Partido Laborista, Ben Chifley, quen xa ocupara o cargo de Primeiro Ministro desde 1945 ata 1949. Menzies supervisou a expansi\u00f3n na posguerra; el converter\u00edase no l\u00edder nacional en estar m\u00e1is tempo nese cargo. A industria manufacturera, que antes tivera un papel menor nunha econom\u00eda dominada pola produci\u00f3n primaria, expandiuse enormemente. Desde a d\u00e9cada de 1970 e a abolici\u00f3n da pol\u00edtica da Australia Branca, a inmigraci\u00f3n desde Asia e outras partes do mundo tam\u00e9n foi fomentada. Como resultado disto, a demograf\u00eda, cultura e imaxe nacionais transform\u00e1ronse radicalmente.\nAustralia asinou o Tratado de ANZUS en 1951 con Estados Unidos e Nova Zelandia, e proveu tropas para a guerra de Corea e a Urxencia Malaia. Melbourne foi sede dos Xogos Ol\u00edmpicos de 1956. Probas nucleares brit\u00e1nico-australianas e lanzamentos de foguetes comezaron preto de Woomera, Australia Meridional aproximadamente na mesma \u00e9poca. A poboaci\u00f3n alcanzou os 10 mill\u00f3ns de habitantes en 1959.\nDesde 1951, Australia foi un aliado militar dos Estados Unidos baixo os auspicios do Tratado de ANZUS. Os \u00faltimos v\u00ednculos constitucionais entre o Reino Unido e a mancomunidade foron eliminados en 1986 mediante a Acta de Australia, terminando con calquera rol brit\u00e1nico nos estados australianos e abolindo as apelaci\u00f3ns xudiciais ao Consello Privado do Reino Unido. Australia contin\u00faa sendo, con todo, unha monarqu\u00eda constitucional con Carlos III como o seu rei. En 1999, os votantes rexeitaron un movemento para converter a naci\u00f3n nunha rep\u00fablica cunha maior\u00eda do 55% dos votos. Os v\u00ednculos de Australia co seu pasado brit\u00e1nico estanse atenuando progresivamente. Desde a elecci\u00f3n de Gough Whitlam como primeiro ministro en 1972, houbo un crecente interese no futuro da naci\u00f3n como parte da rexi\u00f3n asi\u00e1tico-pac\u00edfica.\nPol\u00edtica.\nAustralia \u00e9 unha monarqu\u00eda constitucional e forma parte da Commonwealth de Naci\u00f3ns. O xefe de estado \u00e9 o rei Carlos III, representado polo gobernador xeral de Australia. O xefe de goberno est\u00e1 representado polo Primeiro ministro, estando vixente un r\u00e9xime parlamentario. O goberno emana dun Parlamento electo por sufraxio universal.\nO Parlamento Federal componse do Senado e maila C\u00e1mara dos Representantes. O primeiro ministro, actualmente Scott Morrison, e mailo l\u00edder do partido maior na C\u00e1mara dos Representantes, da cal se seleccionan os outros ministros.\nO Senado componse de 76 membros, con representaci\u00f3n igual para todos os estados, como no Senado dos Estados Unidos. Un estado elixe doce senadores, mais un territorio (como o Territorio do Norte ou o Territorio da Capital Australiana) pode soamente elixir dous senadores.\nA C\u00e1mara dos Representantes, cuxo modelo \u00e9 a C\u00e1mara dos Com\u00fans da Gran Breta\u00f1a, componse de 148 membros. A representaci\u00f3n dos estados nesta C\u00e1mara est\u00e1 determinada polo tama\u00f1o da s\u00faa poboaci\u00f3n, mais cada distrito electoral ten soamente un membro.\nO Senado ten o poder de modificar os proxectos de lei da C\u00e1mara dos Representantes, que incl\u00fae asuntos fiscais. En 1975, houbo unha crise constitucional, cando o Senado non aprobou o orzamento do goberno laborista de Gough Whitlam. A par\u00e1lise lexislativa resultou na destituci\u00f3n do primeiro ministro polo gobernador xeral, Sir John Kerr.\nEste acto controvertido do representante da Ra\u00ed\u00f1a, contribu\u00edu ao apoio crecente a favor da rep\u00fablica, mais no referendo de 1999, os republicanos estaban divididos en relaci\u00f3n \u00e1 elecci\u00f3n do presidente. A\u00ednda que moitos australianos apoiaron a declaraci\u00f3n de rep\u00fablica, desexaban un presidente seleccionado por elecci\u00f3n directa, non por nomeamento do Parlamento Federal.\nSubdivisi\u00f3ns.\nAustralia \u00e9 un estado federal constitu\u00eddo por seis estados, dous territorios continentais e outros territorios menores. Os estados son Nova Gales do Sur (NSW), Queensland (QLD), Australia Meridional (SA), Tasmania (TAS), Victoria (VIC) e Australia Occidental (WA). Os dous territorios continentais son o Territorio Norte (NT) e o Territorio da Capital Australiana (ACT). Na maior parte dos seus asuntos, os territorios funcionan de xeito similar aos estados; con todo o Parlamento da Mancomunidade ten o poder de anular calquera lexislaci\u00f3n dos parlamentos dos primeiros. En contraste, a lexislaci\u00f3n federal s\u00f3 pode anular lexislaci\u00f3ns dos estados relativas a certas \u00e1reas segundo se establece na Secci\u00f3n 51 da Constituci\u00f3n Australiana; todos os poderes lexislativos residuais son manexados polos parlamentos dos estados, inclu\u00edndo hospitais, educaci\u00f3n, polic\u00eda, poder xudicial, estradas, transporte p\u00fablico e goberno local.\nCada estado e territorio ten a s\u00faa propia lexislatura (unicameral no caso do Territorio Norte, o Territorio da Capital Australiana e Queensland, e bicameral nos restantes estados). A c\u00e1mara baixa \u00e9 co\u00f1ecida como Asemblea Lexislativa (C\u00e1mara da Asemblea en Australia Meridional e Tasmania) e a c\u00e1mara alta \u00e9 chamada Consello Lexislativo. O xefe de Goberno de cada estado e territorio \u00e9 denominado \"premier\" ou \"chief minister\" respectivamente. A Ra\u00ed\u00f1a \u00e9 representada nos estado por un gobernador, no Territorio do Norte por un administrador, e no Territorio da Capital Australiana polo Gobernador Xeral.\nAustralia ten tam\u00e9n varios territorios menores. O Goberno federal administra unha \u00e1rea separada dentro de Nova Gales do Sur, o Territorio da Ba\u00eda Jervis, como unha base naval e porto mar\u00edtimo para a capital nacional. Australia pos\u00fae ademais os seguintes territorios externos habitados: illa Norfolk, illa de Nadal e illas Cocos (Keeling); e os territorios externos inhabitados de: illas Ashmore e Cartier, illas do Mar do Coral, Illa Heard e Illas McDonald e Territorio Ant\u00e1rtico Australiano.\nXeograf\u00eda.\nOs 7\u00a0686\u00a0850 km\u00b2 de superficie de Australia at\u00f3panse na placa indoaustraliana. Rodeada polos oc\u00e9anos \u00cdndico, Glacial Ant\u00e1rtico e Pac\u00edfico, est\u00e1 separada de Asia polos mares de Arafura e Timor. Australia ten unha li\u00f1a costeira de 25.760 km e reclama unha ampla zona econ\u00f3mica exclusiva de 8\u00a0148\u00a0250\u00a0km\u00b2. Esta zona econ\u00f3mica exclusiva non incl\u00fae o Territorio Ant\u00e1rtico Australiano.\nA Gran Barreira de Coral, o arrecife de coral m\u00e1is extenso do mundo, at\u00f3pase a unha curta distancia da costa nord\u00e9s e est\u00e9ndese por m\u00e1is de 2.000 quil\u00f3metros. O mon\u00f3lito maior do mundo, Mount Augustus, at\u00f3pase en Australia Occidental. Con 2.228 m de altitude, o monte Kosciuszko na Cordilleira Divisoria \u00e9 a monta\u00f1a m\u00e1is alta de Australia continental; con todo, o Mawson Peak no remoto territorio australiano das Illa Heard e Illas McDonald \u00e9 a\u00ednda m\u00e1is alto con 2.745 metros.\nA s\u00faa costa ten m\u00e1is de 11 000 km de mangleiros.\nNa s\u00faa costa \u00edndica norte est\u00e1 o golfo de King Sound, no que se rexistran diferenzas mareais de 11-12 m, das maiores do mundo.\nUnha enorme parte do pa\u00eds \u00e9 des\u00e9rtica ou semi\u00e1rida. Australia \u00e9 o continenete habitado m\u00e1is seco e chairo, e o que menos chans f\u00e9rtiles pos\u00fae. S\u00f3 no sueste e suroeste existe un clima t\u00e9pedo. A parte norte do pa\u00eds, cun clima tropical, ten unha vexetaci\u00f3n que consiste principalmente en selvas chuviosas, bosques, pradar\u00edas, mangleirais e desertos. O clima est\u00e1 moi influ\u00eddo por sistemas de baixas presi\u00f3ns tropicais estacionais, que producen cicl\u00f3ns na rexi\u00f3n setentrional, e polas correntes mari\u00f1as, inclu\u00edndo o fen\u00f3meno oce\u00e1nico-atmosf\u00e9rico de El Ni\u00f1o, que se correlaciona con secas peri\u00f3dicas.\nV\u00e9xase tam\u00e9n.\n\u00c1reas protexidas na Australia, lista de rexi\u00f3ns da Australia, lista de monta\u00f1as na Australia, Lista de r\u00edos da Australia, Lagos da Australia, Hutt River Province\nCultura.\nA base primaria da cultura australiana foi angloc\u00e9ltica ata mediados do s\u00e9culo XX, a\u00ednda que os caracter\u00edsticos trazos australianos foran adquiridos da contorna e da cultura aborixe. Durante os \u00faltimos 50 anos, a cultura australiana estivo fortemente influ\u00edda pola cultura popular estadounidense (particularmente en televisi\u00f3n e cine), pola inmigraci\u00f3n en grande escala de pa\u00edses non anglofalantes e polos pa\u00edses asi\u00e1ticos veci\u00f1os. O vigor e a orixinalidade das artes australianas - pel\u00edculas, \u00f3pera, m\u00fasica, pintura, teatro, danzas e artes manuais - alcanzaron reco\u00f1ecemento internacional.\nAustralia ten unha longa historia no referente \u00e1s artes visuais, que comeza coas pinturas rupestres realizadas polos ind\u00edxenas. Desde os tempos do asentamento europeo, a paisaxe australiana foi un tema com\u00fan na arte nacional, o cal se fai evidente nos traballos de Arthur Streeton, Arthur Boyd e Albert Namatjira, entre outros. As tradici\u00f3ns dos aborixes son transmitidas maioritariamente en forma oral (tradici\u00f3n oral) e est\u00e1n moi relacionadas con cerimonias e con historias sobre o Tempo do So\u00f1o. A m\u00fasica, danzas e arte dos aborixes australianos te\u00f1en unha notable influencia nas artes esc\u00e9nicas e visuais da Australia contempor\u00e1nea. A naci\u00f3n pos\u00fae unha activa tradici\u00f3n de m\u00fasica, ballet e teatro; moitas das compa\u00f1\u00edas de artes esc\u00e9nicas reciben fondos p\u00fablicos a trav\u00e9s do Consello de Australia para as Artes. Existe unha orquestra en cada cidade capital, e unha compa\u00f1\u00eda de \u00f3pera nacional, a \u00d3pera de Australia, que adquiriu importancia grazas \u00e1 cantante de \u00f3pera D\u00e1me Joan Sutherland; a m\u00fasica de Australia incl\u00fae a m\u00fasica cl\u00e1sica, o jazz e moitos outros x\u00e9neros de m\u00fasica popular.\nA literatura de Australia tam\u00e9n estivo influ\u00edda pola paisaxe; por exemplo, en traballos de escritores tales como Banjo Peterson e Henry Lawson. O car\u00e1cter da Australia colonial, como o foi reafirmado na literatura do pa\u00eds, repercutiu moito na etapa moderna da naci\u00f3n e destacouse polo seu igualitarismo e anti-autoritarismo. En 1973, Patrick White foi premiado cun , convert\u00e9ndose no \u00fanico australiano en recibir esta condecoraci\u00f3n; \u00e9 reco\u00f1ecido como un dos m\u00e1is grandes escritores da lingua inglesa do s\u00e9culo XX. O ingl\u00e9s australiano \u00e9 unha variedade maior do ingl\u00e9s; a s\u00faa gram\u00e1tica e ortograf\u00eda est\u00e1n na s\u00faa maior parte baseadas no ingl\u00e9s brit\u00e1nico, con frases e expresi\u00f3ns propias dunha rica lingua vern\u00e1cula e un l\u00e9xico \u00fanico.\nAustralia ten d\u00faas compa\u00f1\u00edas transmisoras p\u00fablicas (a ABC e a SBS), tres redes televisivas comerciais, tres servizos de pagamento de televisi\u00f3n, e numerosas canles de televisi\u00f3n e estaci\u00f3ns de radio p\u00fablicos. O cine de Australia alcanzou \u00e9xito comercial e cr\u00edtico. Cada cidade importante ten os seus propios peri\u00f3dicos de publicaci\u00f3n diaria; existen tam\u00e9n dous xornais diarios nacionais: \"The Australian\" e \"The Australian Financial Review\". Segundo Reporteiros Sen Fronteiras en 2005, a mancomunidade at\u00f3pase no posto n\u00famero 31 no mundo no referente a liberdade de prensa, situ\u00e1ndose nesta lista m\u00e1is abaixo que Nova Zelandia (9\u00ba lugar) e o Reino Unido (28\u00ba lugar) pero m\u00e1is arriba que os Estados Unidos. O feito de que ocupe ese posto, non moi alto, d\u00e9bese principalmente \u00e1 limitada diversidade na propiedade de medios de comunicaci\u00f3n. A maior parte dos medios impresos est\u00e1 baixo o control da News Corporation, ou ben, de John Fairfax Holdings.\nDeportes.\nO deporte, apoiado por un clima que favorece as actividades ao aire libre, ten un papel importante na cultura australiana. O 23,5% dos australianos de m\u00e1is de 15 anos de idade participa regularmente en actividades deportivas organizadas. No \u00e1mbito internacional, Australia ten equipos importantes en cr\u00edcket, h\u00f3ckey, netball, rugby league e rugby union; e ademais destaca en ciclismo, remo e nataci\u00f3n.\nAs competici\u00f3ns nacionais no \u00e1mbito dos clubs m\u00e1is seguidas e tradicionais son a AFL de f\u00fatbol australiano e a NRL de rugby league. Nos \u00faltimos anos o Super Rugby de rugby union e a A-League de f\u00fatbol est\u00e1n crecendo en n\u00famero de seareiros."}
{"id": "5275", "revid": "85894", "url": "https://gl.wikipedia.org/wiki?curid=5275", "title": "Chandrexa de Queixa", "text": "Chandrexa de Queixa \u00e9 un concello da provincia de Ourense, pertencente \u00e1 comarca da Terra de Trives e que forma parte do Macizo Central. Segundo o padr\u00f3n municipal, en 2022 ti\u00f1a 495 habitantes .\nConcello eminentemente gandeiro e agr\u00edcola, a d\u00eda de hoxe est\u00e1 moi despoboado e en franco retroceso demogr\u00e1fico.\nUn acontecemento que veu a marcar drasticamente a vida e o porvir diste concello foi a construci\u00f3n do encoro de Chandrexa de Queixa ao final da d\u00e9cada do 1940 e principios do 1950. \nXeograf\u00eda.\nO concello ten unha extensi\u00f3n de 172,75\u00a0km\u00b2. Limita ao norte cos concellos de Castro Caldelas e San Xo\u00e1n de R\u00edo (mediante a serra do Burgo), ao sur con Laza e Vilari\u00f1o de Conso (serra de Queixa), ao leste coa Pobra de Trives e Manzaneda, e ao oeste con Montederramo (serra de San Mamede).\nSit\u00faase no Macizo Central Ourens\u00e1n, e est\u00e1 atravesado polos r\u00edos Requeixo, Dorelle, e Queixa, afluentes do r\u00edo Navea. Os 35 n\u00facleos de poboaci\u00f3n est\u00e1n situados entre os 1000 e os 1200 metros de altitude. O concello est\u00e1 a 6\u00a0km da estaci\u00f3n de esqu\u00ed de Cabeza de Manzaneda.\nTen un clima de media monta\u00f1a, con invernos moi fr\u00edos e ver\u00e1ns calorosos. As precipitaci\u00f3ns non pasan de 1100\u00a0mm por ano, cunha moderada seca durante o ver\u00e1n. O chan \u00e9 gran\u00edtico cara ao leste e de lousa cara ao oeste. Sobre o subsolo hai unha capa de terra f\u00e9rtil, na que se asenta unha densa vexetaci\u00f3n.\nHistoria.\nAs primeiras pegadas humanas atopadas no concello son agras de m\u00e1moas e da romanizaci\u00f3n, dado que a v\u00eda Nova do itinerario de Antonino bordeaba os terreos do concello.\nO priorado de Vilar aparece mencionado nunha bula do papa Alexandre III de 1163 como parte dos territorios do mosteiro de Montederramo. Na biblioteca do mosteiro cons\u00e9rvase documentaci\u00f3n sobre cesi\u00f3ns e doaz\u00f3ns do mosteiro e dos se\u00f1ores nobres, estando esta zona baixo o influxo do condado de Lemos e o condado de Ribadavia. En 1580 Filipe II retirou o priorado ao mosteiro, pero impuxo aos veci\u00f1os un imposto de 393 fanegas de pan a entregar ao mosteiro.\nO concello de Chandrexa de Queixa foi creado mediante o Real Decreto do 23 de xullo de 1835, sendo variable a capital en funci\u00f3n da residencia do alcalde, pero a vila m\u00e1is importante era Chandrexa.\nEn 1945 comezou a construci\u00f3n do encoro de Chandrexa de Queixa no r\u00edo Navea, o que propiciou o crecemento da vila de Celeiros. En 1960 acordouse mediante referendo establecer neste lugar a capitalidade do municipio.\nNo lugar de Requeixo estivo represaliado e confinado o intelectual galego Valent\u00edn Paz Andrade.\nToponimia.\nO top\u00f3nimo composto d\u00e9bese na s\u00faa primeira parte a \"chan da igrexa\", e na segunda a \"Queixada, depresi\u00f3n en forma de caixa\", que d\u00e1 nome \u00e1 parroquia ch\u00e1 de Queixa.\nPatrimonio.\nEntre a arquitectura relixiosa, ademais das igrexas parroquiais, destaca a capela e o cruceiro de Parafita.\nEntre a arquitectura popular destacan os fornos de le\u00f1a, como o das Forcadas, ou o Casal de Drados. En Celeiros destaca o Museo Etnogr\u00e1fico.\nRespecto ao patrimonio natural est\u00e1 a fervenza de Dorelle, a fonte da Previsa, a \u00e1rea recreativa de Cardiego e mais a \u00e1rea recreativa de Santa Cruz.\nLugares de Chandrexa de Queixa.\nPara unha lista completa de todos os lugares do concello de Chandrexa de Queixa vexa: Lugares de Chandrexa de Queixa.\nV\u00e9xase tam\u00e9n.\nhttp://www.xente.mundo-r.com/domingues/"}
{"id": "5276", "revid": "85894", "url": "https://gl.wikipedia.org/wiki?curid=5276", "title": "Manzaneda", "text": "Manzaneda \u00e9 un concello da provincia de Ourense, pertencente \u00e1 comarca da Terra de Trives. Segundo o padr\u00f3n municipal (INE 2018) conta con 890 habitantes (435 homes e 455 mulleres) .\nToponimia.\nManzaneda \u00e9 un dos poucos top\u00f3nimos castelanizados en Galicia aceptado coma forma oficial. Gonzalo Navaza, investigador especializado na onom\u00e1stica galega, considerou que a forma Manzaneda apareceu a partir do s\u00e9culo XVIII. O nome tradicional \u00e9 Maceda, e proponse Maceda de Trives como top\u00f3nimo oficial ao haber xa outro municipio ourens\u00e1n hom\u00f3nimo, pola alta abundancia de maceiras na zona.\nXeograf\u00eda.\nSituado na parte nororiental da provincia, limita ao norte co concello da Pobra de Trives, ao leste co concello do Bolo, ao sur co concello de Vilari\u00f1o de Conso e ao oeste co concello de Chandrexa de Queixa. A s\u00faa capital, Manzaneda, destaca polo seu conxunto hist\u00f3rico medieval, do que se conservan importantes vestixios.\nPoboaci\u00f3n.\nCon trazos da Galicia de monta\u00f1a, con escasa poboaci\u00f3n nova e unha ampla capa de maiores de 65 anos, en 2022 o concello de Manzaneda aglutinaba 838 habitantes.\nTurismo.\nEnclavado no Macizo Central ourens\u00e1n, o concello de Manzaneda conta con diversos recursos de alto valor paisax\u00edstico e natural. Comparte a estaci\u00f3n de esqu\u00ed de Manzaneda co concello da Pobra de Trives. No Souto de Rozavales est\u00e1 o casti\u00f1eiro de Pumbari\u00f1os, de m\u00e1is de 1000 anos de idade e 13,85 metros de per\u00edmetro. Est\u00e1 inclu\u00eddo no cat\u00e1logo de \u00e1rbores senlleiras.\nA igrexa parroquial de San Miguel de Bidueira \u00e9 co\u00f1ecida como a catedral das terras de Manzaneda, ou a catedral da monta\u00f1a, pola s\u00faa gran maxestuosidade. As\u00ed mesmo, a capital do concello destaca por ser unha vila medieval, da que se conservan numerosos vestixios do seu glorioso pasado.\nO abano tur\u00edstico compl\u00e9tase con rutas de sendeirismo, co\u00f1ecidas popularmente como a ruta do Val Glaciar de Prada e a ruta dos Soutos de Cesur\u00eds. A primeira percorre a plataforma de abrasi\u00f3n dun glaciar que erosionou o val que percorre a ruta hai m\u00e1is de 10.000 anos. Chega ata o n\u00facleo abandonado de Prada, situado nunha paisaxe de gran beleza. A segunda ruta percorre os amplos soutos da parroquia de Cesuris.\nLugares de Manzaneda.\nPara unha lista completa de todos os lugares do concello de Manzaneda vexa: Lugares de Manzaneda."}
{"id": "5277", "revid": "54334", "url": "https://gl.wikipedia.org/wiki?curid=5277", "title": "A Pobra de Trives", "text": "A Pobra de Trives \u00e9 un concello da provincia de Ourense, pertencente \u00e1 comarca da Terra de Trives. Segundo o padr\u00f3n municipal en 2019 ti\u00f1a 2.067 habitantes . O seu xentilicio \u00e9 \u00ab\u00bb ou \u00ab\u00bb.\nXeograf\u00eda.\nA Pobra de Trives sit\u00faase nos contrafortes occidentais da Serra de Queixa, que superan os 1\u00a0500 m (Cabeza dos Bois, 1\u00a0707 m e As Chairas de Maceda, 1\u00a0685 m), no que se co\u00f1ece como A Cabeza Pequena de Manzaneda. O terreo baixa cara o oeste e as ribeiras do r\u00edo Bibei, formando vales estreitos e encaixados con grandes desniveis.\nO Bibei \u00e9 o afluente m\u00e1is importante do r\u00edo Sil. Nace na Serra da Segundeira, a 1\u00a0840 m. de altitude e constit\u00fae case todo o l\u00edmite norte do concello. Desde a s\u00faa marxe esquerda desembocan nel o r\u00edo Navea e os San L\u00e1zaro, Cabalar e Fisca\u00ed\u00f1o, que rematan en cascadas.\nNas partes altas predomina un clima de monta\u00f1a e nos vales \u00e9 case mediterr\u00e1neo. Os invernos son duros e longos (9\u00a0\u00b0C) e os ver\u00e1ns mornos (15\u00a0\u00b0C en xullo). As precipitaci\u00f3ns aumentan coa altura e van dos 874\u00a0mm do fondo do val aos case 2\u00a0000\u00a0mm das monta\u00f1as.\nHistoria.\nHai restos de castros, a maior\u00eda romanizados, como A Civid\u00e1, O Castro, O Castelo ou As Cigado\u00f1as. Os poboadores eran os tiburos, cuxa capital se chamaba Nemet\u00f3briga e que pode corresponder a Trives Vello, Ponte Navea ou Mendoia.\nA V\u00eda XVIII do Itinerario de Antonino, co\u00f1ecida como V\u00eda Nova, entraba por Ponte Navea, atravesaba Trives Vello, Ponte Cabalar, Mendoia, e sa\u00eda pola ponte do Bibei.\nA comezos da Idade Media, a maior\u00eda das terras pertenc\u00edan ao conde de Lemos. Nesa altura, constru\u00edronse varios eremitorios e cenobios, como o de Cirragosa, en Cova.\nEconom\u00eda.\nO concello ded\u00edcase ao comercio e ao turismo. Neste \u00e1mbito \u00e9 de salientar o complexo hoteleiro de Cabeza Grande de Manzaneda e a s\u00faa estaci\u00f3n invernal. Abundan os hoteis e hai un c\u00e1mping. Entre os cultivos destaca o casti\u00f1eiro.\nLugares da Pobra de Trives.\nPara unha lista completa de todos os lugares do concello da Pobra de Trives vexa: [[Lugares da Pobra de Trives]].\nV\u00e9xase tam\u00e9n.\nLigaz\u00f3ns externas.\n[[Categor\u00eda:A Pobra de Trives]]"}
{"id": "5278", "revid": "54334", "url": "https://gl.wikipedia.org/wiki?curid=5278", "title": "San Xo\u00e1n de R\u00edo", "text": "San Xo\u00e1n de R\u00edo \u00e9 un concello da provincia de Ourense, pertence \u00e1 comarca da Terra de Trives. Segundo o padr\u00f3n municipal, en 2018 ti\u00f1a 549 habitantes . O seu xentilicio \u00e9 .\nXeograf\u00eda.\nO concello, de 61,1\u00a0km\u00b2, abrangue 9 parroquias e est\u00e1 situado na zona monta\u00f1osa da comarca da Terra de Trives, entre a serra de Castrelo e o monte Cerengo (1.286 m). Limita ao norte con Ribas de Sil, ao sueste coa Pobra de Trives (a trav\u00e9s do r\u00edo Navea), e Chandrexa de Queixa e ao oeste con Castro Caldelas.\nAbrangue un terreo sen fortes pendentes, no val do r\u00edo Navea at\u00e9 a serra da Moa. A capital est\u00e1 no lugar do Campo, a 4\u00a0km do alto de Cerdeira. Est\u00e1 comunicada a trav\u00e9s da estrada OU-536 que une Ourense coa R\u00faa, e mediante a estrada N-120 a trav\u00e9s da serra da Moa.\nHistoria.\nPrehistoria.\nDa cultura megal\u00edtica cons\u00e9rvase o dolmen das Mamas, preto da aldea de Cambela, estando ao descuberto os ort\u00f3statos da m\u00e1moa. Da idade de bronce cons\u00e9rvase a espada de Mouru\u00e1s, atopada en 1967 e conservada no Museo de Ourense.\nDa cultura castrexa cons\u00e9rvase o poboado da Pena dos Castros. A zona, de 100 m por 70, est\u00e1 na marxe oeste do val do r\u00edo Navea. Na zona hai varios petr\u00f3glifos. Na Aira dos Mouros existe unha rocha cunha inscrici\u00f3n, que segundo a lenda \u00e9 unha pegada do cabalo do Ap\u00f3stolo Santiago, que viu na axuda dos reinos cristi\u00e1ns na loita contra os musulm\u00e1ns. Noutra rocha hai d\u00faas cazoletas. O castro da Medo\u00f1a est\u00e1 na parroquia de Castrelo, entre Valdemiotos e a igrexa parroquial. O recinto, de 90 m por 65, est\u00e1 a uns 850 m de altitude. Cons\u00e9rvanse restos da muralla sur. Na zona atop\u00e1ronse restos de cer\u00e1mica, tellas e refugallo.\nA zona estaba habitada pola tribo dos tiburos, que ti\u00f1a a s\u00faa capital en Nemet\u00f3briga (Fortaleza do Pobo Sagrado, actual Mendoia (A Pobra de Trives). Estes pobos practicaban na zona a extracci\u00f3n de ouro. Trala romanizaci\u00f3n de Galicia persistiu a minar\u00eda, nas minas a ceo aberto conservados na serra de Cabanas, co\u00f1ecidas como Os Biocos. Son catro escavaci\u00f3ns, a maior dela de 70 m de di\u00e1metro. As covas conservadas serviron de refuxio aos pastores da zona. As lendas contan que ocultan tesouros e cruces dos mouros, e que est\u00e1n conectadas coa parte luguesa da serra, co lugar das Portas (Ribas de Sil).\nRomanizaci\u00f3n.\nPola zona pasaba a V\u00eda Nova do itinerario de Antonino, que un\u00eda Braga e Astorga. Xa no l\u00edmite coa Pobra de Trives hai unha ponte sobre o r\u00edo Navea de orixe romana e reconstru\u00edda no s\u00e9culo XVI, \u00e9poca na que a v\u00eda pod\u00eda ser usada como cami\u00f1o de Santiago. A ponte ten 3,75 m de ancho e 20 m de luz do arco. Da ponte orixinal cons\u00e9rvanse oito filas de pedra de cantar\u00eda regulares pero moi desgastadas. \u00c1 s\u00faa beira hai unha capela coa cruz de Malta no arco de entrada. En 1834 trasladouse ao pazo do Marqu\u00e9s de Trives un miliario conservado na porta dun pendello a car\u00f3n da ponte. A peza de granito ten 1,18 m de alto e 60\u00a0cm de ancho, con estaladuras e seccionada. Estaba adicado aos emperadores Tito e Domiciano, e ti\u00f1a a seguinte inscrici\u00f3n: IMP. TITO CAES. DIVI / VESP. FIL VESPASIANO / AVG. PONT. MAX. TRIB / --- / POT. VIII. IMP XVI P.P. / --- / COS VIII. / CAES. DIVI. VESP. FIL. DOMITIANO / COS. VIII VIANOVA. AB. ASTURICA / C. CALP. RANT. QUIRINALE / VALFESTO. LEG. AVG. P.P. / M.P.\nNa zona atop\u00e1ronse outros catro miliarios, co\u00f1ecidos como miliarios de Cerdeira e desprazados ao lugar das Gu\u00edstolas. Un deles carece de inscrici\u00f3n, e os outros tres son de tipo honor\u00edfico ou conmemorativo. O miliario de Constancio Cloro, de 1,40 m por 40\u00a0cm, \u00e9 de inicios do s\u00e9culo IV, e ten a inscrici\u00f3n IMP(eratori) CAE(sari) / FLAV(i)O VA / LERIO CON / STANTIO / IN(victo) AVG(usto) P(io) / P(atri) P(atriae). O miliario de Xuliano \u00e9 algo posterior e de maiores dimensi\u00f3ns (2,2 m por 60\u00a0cm), co texto D(omino) N(ostro) / CLAVDIO IVLIANO / SEM(per) / AVG(usto). O miliario de Carino ten uns caracteres maiores, e as s\u00faas dimensi\u00f3ns (1,5 m por 55 foron reducidas para axustar o seu tama\u00f1o \u00e1 funci\u00f3n de columna, polo que non se conserva a primeira li\u00f1a da inscrici\u00f3n, quedando o texto (imperatori caesari) / M(arco) AVRELIO / CARIO I(nvicto) P(rincipi) P(atri) / P(atriae) P(ro)CONSVLI / CON / SVLI.\nAmais destes catro miliarios, no lugar da Cerdeira atop\u00e1ronse outros tres menores. Un deles, conservado no museo de Ourense, ten a lenda O VALERIO / NOBILISSI. / CAESARI, e unhas medidas de 80\u00a0cm de alto, 55 de di\u00e1metro base e 39 de di\u00e1metro superior. Outros dous foron atopados preto da igrexa parroquial, formando parte de paredes construci\u00f3ns m\u00e1is recentes. Un at\u00f3pase no patio interior dunha casa antiga, ao que se accede a trav\u00e9s dunha gran porta cun arco de medio punto de canter\u00eda. O miliario, de forma irregular e de case 2 m de altura est\u00e1 na parede da dereita. Non se distingue ben a inscrici\u00f3n. O segundo miliario est\u00e1 nunha parede dunha cuadra, fragmentado e deteriorado, duns 65\u00a0cm de alto.\nPatrimonio.\nNa idade media constru\u00eduse unha fortaleza no lugar da Torre Vella. Foi derru\u00edda, e a pedra foi utilizada na reconstruci\u00f3n do castelo de Castro Caldelas.\nA igrexa de San Xo\u00e1n de R\u00edo \u00e9 de orixe rom\u00e1nica tard\u00eda, con b\u00f3vedas de cruzar\u00eda g\u00f3ticas nos altares laterais. Ten unha inscrici\u00f3n, indicando que foi rematada en 1691 sendo abade Alonso Berm\u00fadez. Ten planta basilical con tres naves, con cruz latina no exterior e cadans\u00faa \u00e1bsida. Os arcos son de medio punto e as b\u00f3vedas de can\u00f3n. A c\u00fapula \u00e9 octogonal, sustentada por pendentes. Os retablos son barrocos, de 1782, con elementos vexetais e columnas salom\u00f3nicas. Nela hai tres petos das \u00e1nimas do s\u00e9culo XVIII. No templo cons\u00e9rvanse pezas de xoiar\u00eda coma a cruz, a custodia, o c\u00e1liz (do s\u00e9culo XVIII) e o incensario (do s\u00e9culo XVII).\nAmais das igrexas parroquiais, hai outras capelas e ermidas, como as de Domecelle, Mouru\u00e1s, San Miguel e Castrelo.\nLugares de San Xo\u00e1n de R\u00edo.\nPara unha lista completa de todos os lugares do concello de San Xo\u00e1n de R\u00edo vexa: Lugares de San Xo\u00e1n de R\u00edo."}
{"id": "5279", "revid": "85894", "url": "https://gl.wikipedia.org/wiki?curid=5279", "title": "Castrelo do Val", "text": "Castrelo do Val \u00e9 un concello da provincia de Ourense, pertencente \u00e1 comarca de Ver\u00edn. Segundo o IGE en 2015 ti\u00f1a 1 079 habitantes . O seu xentilicio \u00e9 .\nLocalizaci\u00f3n.\nO concello de Castrelo do Val at\u00f3pase nunha zona de transici\u00f3n entre Cabeza de Manzaneda e a serra de Queixa polo nordeste e o val do T\u00e1mega (ou de Ver\u00edn ou de Monterrei) no suroeste. As alturas m\u00e1ximas son as de Cabeza de Valdefeira (1288 m), Pe\u00f1a Nofre (1291 m) e Cabezo do Sogral (1369 m), mentres que as alturas m\u00ednimas non baixan dos 400 m. O r\u00edo T\u00e1mega dir\u00edxese cara ao sur. O r\u00edo Camba est\u00e1 represado no encoro das Portas.\nA temperatura media anual \u00e9 de 9\u00a0\u00b0C, con oscilaci\u00f3n t\u00e9rmica de 14\u00a0\u00b0C e altas precipitaci\u00f3ns anuais (1.700\u00a0mm.)\nO cami\u00f1o de ferro de Ourense a Zamora atravesa o concello.\nHistoria.\nAt\u00e9 1842 co\u00f1ec\u00edase como Castrelo, pero nese ano engad\u00eduselle \"del Valle\" para diferencialo de Castrelo de Mi\u00f1o. Foi galeguizado a finais do s\u00e9culo XX.\nPatrimonio.\nNo lugar de Pedra Alta atopouse unha estela da Idade de Bronce, ata agora \u00fanico en Galiza. Est\u00e1 tallada con forma antropomorfa (con catro rebaixes que queren expresar brazos e pernas) e representa un guerreiro con escudo con escotadura en V, unha espada e unha posible lanza, as\u00ed como un carro tirado por animais. Clasif\u00edcase dentro das chamadas \"estelas do suroeste\" por abundar no suroeste da pen\u00ednsula.\nHai restos dun castro en Cabanca, Casteli\u00f1os. Destacan as igrexas parroquiais de Servoi e Campobecerros, xunto a varios cruceiros (dos que o m\u00e1is destac\u00e1bel \u00e9 o de Pep\u00edn) e a fonte e o casco antigo de Nocedo.\nEntre o patrimonio natural destaca o Parque do Invernadeiro, que comparte con outros concellos veci\u00f1os. Hai vi\u00f1edos que producen para a Denominaci\u00f3n de Orixe Monterrei.\nLugares de Castrelo do Val.\nPara unha lista completa de todos os lugares do concello de Castrelo do Val vexa: Lugares de Castrelo do Val."}
{"id": "5280", "revid": "85894", "url": "https://gl.wikipedia.org/wiki?curid=5280", "title": "Cualedro", "text": "Cualedro \u00e9 un concello da provincia de Ourense, pertence \u00e1 comarca de Ver\u00edn. Segundo o IGE en 2014 ti\u00f1a 1.808 habitantes.\nXeograf\u00eda.\nEst\u00e1 integrado na comarca de Ver\u00edn-Monterrei e pertence ao Partido Xudicial de Ver\u00edn e \u00e1 diocese de Ourense. Abarca unha superficie de 117,5\u00a0km\u00b2. A capital \u00e9 a vila de Cualedro, na parroquia hom\u00f3nima, sita a 840 m sobre o nivel do mar. O termo municipal de Cualedro, segundo o nomencl\u00e1tor de 1996, ten un total de vinte entidades singulares de poboaci\u00f3n agrupadas en dez parroquias, sendo practicamente inexistentes os asentamentos dispersos.\nLimita ao norte con Laza e Sarreaus, ao leste con Laza e Monterrei, ao oeste con Baltar, Xinzo de Limia, Trasmiras e Sarreaus, ao sur con Montalegre, en Portugal.\nAs v\u00edas de comunicaci\u00f3n m\u00e1is importantes coa cidade son a autov\u00eda A-52 e a estrada N-525, que te\u00f1en accesos \u00e1 capital do municipio nos lugares de Lamas e As Estibadas, respectivamente.\nEtimolox\u00eda.\nAs primerias fontes oficiais falan de \"Qualedro\" ou \"Cualedro\", pero o \"catastro de Ensenada\" recolle \"Coledro\", e as\u00ed ou con variantes (\"Coaledro\") aparece en textos anteriores. M\u00e1is atr\u00e1s, tanto en textos galegos como latinos (Tombo de Celanova) aparece \"Corledo\" e \"Corleto\", que Gonzalo Navaza liga co lat\u00edn \"corylus\" (abelaira).\nEconom\u00eda.\nSegundo o censo do IAE, a actividade econ\u00f3mica no concello \u00e9 moi feble e a existente crea pouco emprego, dado que a meirande parte da actividade \u00e9 levada a cabo polos propios titulares. Das actividades rurais tradicionais, a agricultura na s\u00faa vertente empresarial \u00e9 practicamente inexistente. S\u00f3 existen datos acerca da produci\u00f3n de pataca adscrita \u00e1 denominaci\u00f3n de orixe da Limia. Canto \u00e1 gandar\u00eda ten certa relevancia. Existen 12 explotaci\u00f3ns, segundo o censo do IAE do 2002. A meirande parte das altas danse no sector do comercio minorista. Por\u00e9n, esta actividade, que se sit\u00faa no interior dos n\u00facleos, tende a desaparecer, pois os seus titulares son persoas de idade avanzada.\nOutro dos sectores con implantaci\u00f3n \u00e9 a construci\u00f3n; hai un n\u00famero de altas importante de empresas construtoras, ademais de 11 altas en albanelar\u00eda. A meirande parte delas corresponden a empresarios aut\u00f3nomos, a\u00ednda que existen tres sociedades limitadas. No \u00e1mbito da hostalar\u00eda destacan os tradicionais caf\u00e9s-bares, con 15 altas. Esta \u00e9 outra actividade caracter\u00edstica do interior dos n\u00facleos, que presenta unha evoluci\u00f3n similar \u00e1 do comercio minorista no senso da s\u00faa desaparici\u00f3n coa xubilaci\u00f3n dos titulares. Neste sector conv\u00e9n destacar a existencia dun establecemento de turismo rural na Xironda. Resulta relevante a existencia de 9 altas en servizos forestais, a maior\u00eda no n\u00facleo de Santa Baia de Montes.\nNo referente \u00e1 industria, a actividade fundamental c\u00e9ntrase nas canteiras, outro sector de particular relevancia no tecido empresarial do concello. Tam\u00e9n existen dous obradoiros de confecci\u00f3n na Xironda. O sector de servizos c\u00e9ntrase fundamentalmente nas actividades b\u00e1sicas en todo o Concello, que se sit\u00faan na capital municipal. No tocante \u00e1 distribuci\u00f3n territorial das actividades podemos observar que Cualedro, como n\u00facleo central do concello, concentra o maior n\u00famero de altas, se ben tanto A Xironda como Montes, con 19 altas cada un, son os dous polos de actividade m\u00e1is importantes e te\u00f1en unha situaci\u00f3n xeogr\u00e1fica relevante: A Xironda pola s\u00faa proximidade \u00e1 raia portuguesa, e Montes pola proximidade ao enlace da autov\u00eda.\nO dato da implantaci\u00f3n das formas societarias \u00e9 relevante, a fin de acreditar a feble actividade econ\u00f3mica existente no concello. De 130 altas s\u00f3 existen 11 empresas con forma societaria, que representan o 8,46 % do total.\nDemograf\u00eda.\nEn 2014 ti\u00f1a unha poboaci\u00f3n de 1.808 persoas segundo o IGE , o que d\u00e1 unha densidade de 19,01 hab./km\u00b2.\nEvoluci\u00f3n da poboaci\u00f3n.\nContexto xeogr\u00e1fico.\nA evoluci\u00f3n da poboaci\u00f3n do termo municipal aparece historicamente vencellada \u00e1 din\u00e1mica demogr\u00e1fica da comarca de Monterrei. A poboaci\u00f3n total do municipio de Cualedro medrou gradualmente dende principios do s\u00e9culo XX ata os anos 60, e a\u00ednda nesta d\u00e9cada aumentou en maior medida que en d\u00e9cadas anteriores, namentres que a poboaci\u00f3n do resto dos municipios da comarca, que dende principios de s\u00e9culo segu\u00edan a mesma tendencia, xa comezaba a diminu\u00edr na d\u00e9cada dos 50, proceso que chega ata a actualidade e que fai que as cifras poboacionais sexan inferiores \u00e1s de 1900. Este feito \u00e9 com\u00fan nas comarcas do interior de Galicia e est\u00e1 relacionado coa emigraci\u00f3n de segunda etapa, que se dirixiu a Europa Central (Alema\u00f1a, Francia, Su\u00edza), pero principalmente \u00e1s grandes capitais do Estado e da propia Galicia.\nNa d\u00e9cada dos sesenta, debido \u00e1 forte migraci\u00f3n, a cabeceira comarcal actuou como centro de absorci\u00f3n das funci\u00f3ns sociais e, polo tanto, atraeu o asentamento da poboaci\u00f3n que foron perdendo os municipios veci\u00f1os. Isto supuxo para Ver\u00edn un incremento de poboaci\u00f3n dun 15 % nos \u00faltimos 10 anos. O seu peso demogr\u00e1fico no conxunto da comarca pasou dun 42 % en 1991 a un 47 % en 1999. Este crecemento de Ver\u00edn ten o seu l\u00edmite na inversi\u00f3n da pir\u00e1mide demogr\u00e1fica dos concellos emisores. A emigraci\u00f3n ten un car\u00e1cter decisivo na din\u00e1mica demogr\u00e1fica e na estrutura poboacional do municipio. A sa\u00edda de grandes continxentes de poboaci\u00f3n no pasado apunta o problema da inversi\u00f3n da pir\u00e1mide poboacional. Analizando os datos do 2001 obs\u00e9rvase un saldo migratorio equilibrado con respecto ao conxunto do Estado, fronte aos saldos migratorios negativos que presentan tanto a provincia de Ourense como Galicia mesma.\nA composici\u00f3n por idades \u00e9 moi semellante nos datos de emigraci\u00f3n como de inmigraci\u00f3n. C\u00f3mpre salientar a importancia do retorno dos emigrados de m\u00e1is de trinta anos. Isto \u00e9 debido a que Cualedro non se caracteriza por unha emigraci\u00f3n de primeira etapa, sen\u00f3n principalmente de segunda, \u00e9 dicir, que o seu destino son os pa\u00edses centroeuropeos, a\u00ednda que a alternativa maioritaria foi o Estado Espa\u00f1ol.\nDistribuci\u00f3n territorial.\nA distribuci\u00f3n territorial da poboaci\u00f3n de Cualedro mant\u00edvose m\u00e1is ou menos estable nos \u00faltimos 30 anos. A excepci\u00f3n \u00e9 o censo de 1981, que mostra alteraci\u00f3ns atribu\u00edbles ao cambio progresivo nos criterios de altas e baixas. Esta situaci\u00f3n s\u00f3 terminou de regularizarse en 1991. Por\u00e9n, det\u00e9ctanse dous procesos diferenciais, postos en evidencia na comparaci\u00f3n dos padr\u00f3ns dos anos 1991 e 2001: a crise demogr\u00e1fica \u00e9 m\u00e1is intensa no norte, na parroquia de Baldriz, e no centro, nas parroquias de Vilela e Carzo\u00e1. Isto perc\u00edbese m\u00e1is claramente cando agrupamos os territorios parroquiais atendendo \u00e1s unidades xeogr\u00e1ficas: hai tres unidades (Montes-Rebordondo e At\u00e1s-Penaverde ao norte, e Lucenza-A Xironda-San Millao ao sur) que aguantan m\u00e1is dentro dun contexto de declive demogr\u00e1fico. Se no caso das d\u00faas primeiras ten un papel fundamental a s\u00faa maior accesibilidade (N-525 e agora a A-52), no caso das parroquias do sur hai que atribu\u00edr esta resistencia a un soporte territorial m\u00e1is rico, que d\u00e1 lugar a un maior desenvolvemento da produtividade agropecuaria e a un sistema de asentamentos m\u00e1is viable polo seu tama\u00f1o e a s\u00faa concentraci\u00f3n.\nEstrutura poboacional actual.\nSegundo o Padr\u00f3n Municipal de Habitantes a 31 de decembro do 2002, a poboaci\u00f3n de dereito de Cualedro ascende a 2.452 habitantes. Esta poboaci\u00f3n rep\u00e1rtese nun territorio de 117,6\u00a0km\u00b2, o que sup\u00f3n unha densidade media de 20,85 hab./km\u00b2.\nNo concello de Cualedro a estrutura de poboaci\u00f3n por sexos aparece equilibrada, cunha pequena vantaxe dos homes fronte \u00e1s mulleres. O n\u00famero de homes en 2002 era de 1.236, o que representa sobre o total un 50,4 %, mentres que o n\u00famero de mulleres foi de 1.216, o que sup\u00f3n unha porcentaxe do 49,6 %. Esta pequena diferenza vaise incrementando se analizamos a porcentaxe de poboaci\u00f3n feminina e masculina por tramos de idade, chegando a acadar algo m\u00e1is de 12 puntos porcentuais cando chegamos \u00e1 poboaci\u00f3n da 4\u00aa idade. Isto d\u00e9bese a que a taxa de mortalidade masculina \u00e9 m\u00e1is alta e non \u00e9 atribu\u00edble \u00e1 emigraci\u00f3n porque nesta zona, igual ca noutras do interior, e a diferenza da costa, o proceso afectou a ambos sexos. Co avellentamento progresivo da poboaci\u00f3n o m\u00e1is probable \u00e9 que esta relaci\u00f3n se inverta a medio prazo, xa que as mulleres son m\u00e1is lonxevas.\nO grupo con poboaci\u00f3n de menores de 15 anos representa para Cualedro \u00e9 un 6,48 % do seu total poboacional, porcentaxe moi por baixa en comparanza coa media galega, que est\u00e1 nun 12,12 %. Verbo do grupo dos maiores de 65 anos as diferenzas son de novo notorias, xa que para Cualedro representa un 35,11 % da poboaci\u00f3n, moi superior \u00e1 media galega, que \u00e9 dun 20,31 %. Xaora, o grupo de adultos considerado poboaci\u00f3n activa en Cualedro \u00e9 inferior ao existente noutros \u00e1mbitos territoriais superiores, o que amosa a existencia dunha menor porcentaxe de persoas en idade de traballaren, coas repercusi\u00f3ns que isto ten para a dinamizaci\u00f3n econ\u00f3mica do municipio.\nEstes datos indican que no municipio o \u00edndice de avellentamento \u00e9 alto con respecto \u00e1 media galega, posiblemente polos saldos migratorios das \u00faltimas d\u00e9cadas. Existe unha dependencia infantil baixa, do 11,1 % e unha dependencia de maiores do 59,9 %. A poboaci\u00f3n de Cualedro ten avellentado progresivamente nos \u00faltimos 20 anos. Dende o ano 1991 a din\u00e1mica demogr\u00e1fica propia xa non \u00e9 quen de garantir a substituci\u00f3n xeracional. A idade media pasou dos 32 anos en 1986 a 54 anos dez anos despois (a metade da poboaci\u00f3n ten 54 anos ou m\u00e1is). Na actualidade hai un mozo por cada catro vellos e o \u00edndice de dependencia xa superaba o 65 % en 1996 (s\u00f3 unha de cada tres persoas est\u00e1 en idade de traballar). A\u00ednda que non \u00e9 a poboaci\u00f3n de Cualedro a m\u00e1is avellentada da Comarca de Ver\u00edn-Monterrei, a s\u00faa idade media s\u00f3 est\u00e1 por baixo dos concellos das serras do macizo ourens\u00e1n: Laza, Castrelo do Val e Vilardev\u00f3s. A pir\u00e1mide de poboaci\u00f3n foise invertendo entre finais dos 80 e mediados dos 90. Esta inversi\u00f3n vaise acentuando co tempo, cami\u00f1ando cara a unha estrutura extremadamente avellentada, dependente e condenada a minguar progresivamente. A falta dun relevo xeracional que lle permita remontar esta situaci\u00f3n fai que sexan os factores migratorios os \u00fanicos que poden axudar a cambiar esta estrutura: o retorno da emigraci\u00f3n m\u00e1is nova e a chegada de inmigrantes non nativos. A actual pir\u00e1mide de poboaci\u00f3n por sexos e idades reforza a tendencia \u00e1 inversi\u00f3n antes apuntada. A idade media tende a estabilizarse, o que \u00e9 mostra dunha maior lonxevidade e unhas mellores condici\u00f3ns de vida para os maiores, pero tam\u00e9n \u00e9 moi importante a emigraci\u00f3n de terceira idade cara \u00e1s cidades e vilas para vivir con familiares (o retorno de familias emigradas e a marcha dos m\u00e1is vellos son os dous compo\u00f1entes fundamentais do movemento demogr\u00e1fico). Case o 37 % da poboaci\u00f3n ten m\u00e1is de 65 anos, o que da idea do seu extremo avellentamento. Nunha proxecci\u00f3n a 10 anos vista atopamos a Cualedro con m\u00e1is dun 40 % de poboaci\u00f3n na terceira e cuarta idade.\nA formaci\u00f3n da poboaci\u00f3n de Cualedro caracter\u00edzase polo alto grao de analfabetismo (13,60 %) e de persoas sen estudos (65,80 %). Estes datos de 1996 son peores para as mulleres no primeiro caso (20,7 % de analfabetismo fronte ao 6,7 % nos homes) e peores para os homes no segundo caso (71,3 % de persoas de sexo masculino sen remataren estudos primarios). Isto d\u00e9bese \u00e1 discriminaci\u00f3n de x\u00e9nero no primeiro caso e a unha m\u00e1is temper\u00e1 incorporaci\u00f3n ao traballo dos homes no segundo caso. Estas cifras ve\u00f1en dicir que unha boa parte da poboaci\u00f3n en idade de traballar que reside no termo municipal non ten formaci\u00f3n b\u00e1sica, a\u00ednda que saiba ler e escribir. Este \u00e9, hoxe en d\u00eda, un dos freos m\u00e1is graves para o desenvolvemento econ\u00f3mico e social de Cualedro. A taxa de actividade \u00e9, por raz\u00f3ns demogr\u00e1ficas, moi baixa (un 39,2 %). Ao redor dun 40 % da poboaci\u00f3n activa est\u00e1 en paro. Desta, un 90 % xa traballou e non traballa, \u00e9 dicir, que ou ben prov\u00e9n de sectores moi enfeblecidos da econom\u00eda (agricultura sobre todo) e non foron quen de reciclaren o seu propio posto de traballo noutras actividades, ou ben son emigrantes que regresaron ao quedaren sen emprego. Estas d\u00faas raz\u00f3ns (a crise demogr\u00e1fica e a falta de formaci\u00f3n dos recursos humanos do municipio), fan que sexa unha debilidade estrat\u00e9xica de cara ao futuro desenvolvemento econ\u00f3mico de Cualedro, e fai m\u00e1is necesario a\u00ednda que por unha raz\u00f3n demogr\u00e1fica atraer inmigraci\u00f3n for\u00e1nea relativamente cualificada e procurar o retorno dos emigrantes m\u00e1is formados. Nun contexto no que, como vemos, o emprego \u00e9 un ben escaso, s\u00f3 atopan o seu lugar aqueles que te\u00f1en certa formaci\u00f3n: o n\u00famero de traballadores sen cualificaci\u00f3n non chega ao 16 % do total. O sector que proporciona m\u00e1is postos de traballo \u00e9 o de servizos (34 %) seguido do sector primario (31,7 %) e a construci\u00f3n (26,1 %). A industria s\u00f3 emprega a un 8,2 % da poboaci\u00f3n ocupada. O excesivo peso laboral do sector primario reflicte a precariedade econ\u00f3mica e a dependencia da poboaci\u00f3n respecto da agricultura.\nServizos e infraestruturas.\nOs asentamentos de Cualedro te\u00f1en as caracter\u00edsticas propias dos n\u00facleos tradicionais do territorio de Monterrei. Isto \u00e9: unha gran compactidade, con vivendas pequenas e contiguas directamente sobre a r\u00faa, quedando s\u00f3 alg\u00fans espazos de uso comunal (presentes en todos os n\u00facleos) e reservando o maior terreo posible para as actividades agr\u00edcolas e gandeiras. X\u00e9rase as\u00ed unha estrutura do territorio cun viario, unha rede de equipamentos e espazos comunais espec\u00edficos que perdura ata os nosos d\u00edas. Sobre ela superponse a nova articulaci\u00f3n do territorio cos seus corredores, rede de estradas, parcelario, equipamentos e espazos p\u00fablicos que responden aos novos usos e formas de vida.\nEspazos libres e equipamentos.\nEquipamentos.\nOs equipamentos te\u00f1en por obxecto proveren \u00e1 poboaci\u00f3n dos servizos administrativos, sanitarios, asistenciais, educativos, culturais, deportivos, relixiosos e complementarios da vida cidad\u00e1. Nos asentamentos tradicionais deste territorio, moi compactos, os servizos da forma de vida rural tradicional resolv\u00edanse nuns elementos comunais, concretamente o forno, a igrexa e, ocasionalmente, o mu\u00ed\u00f1o. No Concello de Cualedro todos os n\u00facleos pos\u00faen un forno comunal, a maior\u00eda recuperados na actualidade para uso dotacional. Sobresaen os fornos de bo tama\u00f1o, con contrafortes e cuberta de laxes de pedra d'A Saceda e Vilamaior da Xironda. Xeralmente o forno sit\u00faase dentro do n\u00facleo, nunha r\u00faa que pola s\u00faa importancia na vida coti\u00e1 as veces tomar\u00e1 o seu nome (Lucenza, A Xironda). Na estrutura territorial tradicional a igrexa ten un car\u00e1cter preferente. Nos n\u00facleos m\u00e1is antigos e vinculados a grandes corredores, incluso aos cami\u00f1os de Santiago (Lucenza, A Xironda, At\u00e1s) a igrexa aparece nunha posici\u00f3n central e elevada, xerando ao seu redor un adro potente.\nCualedro conta cunha boa colecci\u00f3n de mu\u00ed\u00f1os. Local\u00edzanse dous amplos conxuntos: un en Santa Mar\u00eda das Mercedes, no r\u00edo Baldriz (en proceso de recuperaci\u00f3n), e outro, de maior n\u00famero, en San Millao, no r\u00edo Pichos, moi degradado, a\u00ednda que de grande valor e potencialidade, dada a s\u00faa proximidade ao castro de San Millao, declarado Ben de Interese Cultural. Os outros mu\u00ed\u00f1os (Montes, A Xironda) son de menor entidade, l\u00f3xico tendo en conta a climatolox\u00eda e hidrograf\u00eda do territorio (regatos escasos de pouco caudal moi estacional). Nos anos cincuenta constr\u00faese en Cualedro un mu\u00ed\u00f1o el\u00e9ctrico, elemento singular, hoxe en d\u00eda f\u00f3ra de uso. Tam\u00e9n no s. XX aparece unha rede de escolas nos n\u00facleos. Tr\u00e1tase de edificios estandarizados que se localizan nos bordos dos asentamentos. Na actualidade estanse a recuperar para uso cultural, servindo de centros c\u00edvicos para a vida veci\u00f1al.\nOs novos modos de vida e a chegada da nova estrutura territorial suscitan a creaci\u00f3n de novas dotaci\u00f3ns no Concello. Na actualidade a meirande parte dos servizos local\u00edzanse na capital, Cualedro. Este feito, agravado pola deficiente accesibilidade orixinal, obrigou non s\u00f3 a reforzar o transporte p\u00fablico e mellorar a rede viaria, sen\u00f3n tam\u00e9n a localizar servizos f\u00f3ra da capital aproveitando as estruturas existentes. En xeral, podemos dicir que os servizos administrativos (Concello, Xulgado de Paz) se sit\u00faan na capital, na Casa do Concello, as\u00ed como os servizos asistenciais. Tam\u00e9n en Cualedro, o cuartel da Garda Civil. Non existe asistencia propiamente dita aos anci\u00e1ns. A poboaci\u00f3n de Cualedro est\u00e1 moi avellentada, como no resto da provincia. O equipamento sanitario \u00e9 ambulatorio, no Centro de Sa\u00fade, en Cualedro. Ten servizo de urxencias s\u00f3 de 8 a 15 horas e non existe servizo de ambulancias, o que crea unha situaci\u00f3n de risco. Existe un centro de sa\u00fade en Vilar de Perdizes (Portugal); a colaboraci\u00f3n transnacional en materia de sa\u00fade, tanto de pacientes como de profesionais, est\u00e1 garantida polo convenio entre Espa\u00f1a e Portugal: este pode ser un sector de crecemento dadas as curtas distancias entre os n\u00facleos na fronteira. O equipamento educativo local\u00edzase en Cualedro (CEIP Vicente Risco, infantil e primaria) e en Vilamaior da Xironda (a \u00fanica escola unitaria en funcionamento na actualidade). A dotaci\u00f3n \u00e9 suficiente, incluso quen de soportar un posible crecemento da poboaci\u00f3n. Os problemas ve\u00f1en do transporte escolar, moi feble, que obriga a cambios de vivenda e impide as actividades extra-escolares.\nA dotaci\u00f3n de equipamentos culturais \u00e9 a m\u00e1is extensa. Ademais da Casa da Cultura (con biblioteca) en Cualedro, e o museo en Vilamaior da Xironda, o Concello conta cunha rede de centros c\u00edvicos nos n\u00facleos: as Casas do Pobo. Excepto a da Saceda (de propiedade veci\u00f1al), todas local\u00edzanse nas escolas, convenientemente rehabilitadas.\nPrincipalmente, observamos que os equipamentos de Sistema Xeral est\u00e1n completos excepto no tocante \u00e1 dotaci\u00f3n asistencial. As maiores carencias aparecen no Sistema Local de dotaci\u00f3n aos n\u00facleos; a\u00ednda que os fornos se est\u00e1n a recuperar para uso dotacional non semellan suficientes, sobre todo nos n\u00facleos do norte do Municipio, onde detectamos fortes carencias, agravadas polas deficiencias na accesibilidade aos equipamentos centrais. Dada a poboaci\u00f3n e a importancia de Santa Baia de Montes e Vilamaior da Xironda \u00e9 un atraso a escasa dotaci\u00f3n destes n\u00facleos, especialmente en Montes, onde s\u00f3 atopamos equipamentos deportivos (campo de f\u00fatbol) e dotacionais (forno), al\u00e9n de cemiterio e equipamento relixioso.\nRedes de servizos.\nInfraestruturas do ciclo da auga.\nNo Concello de Cualedro as redes son independentes: cada n\u00facleo conta con captaci\u00f3n, dep\u00f3sito, rede de distribuci\u00f3n, sumidoiros e depuraci\u00f3n propias. A titularidade da rede \u00e9 municipal, e neste momento o Concello est\u00e1 mellorando e completando as infraestruturas de todos os n\u00facleos: mellora e reforzo de dep\u00f3sitos e fosas s\u00e9pticas; potabilizaci\u00f3n da auga; e instalaci\u00f3n de contadores (actuaci\u00f3n importante en favor da xesti\u00f3n da auga).\nA dotaci\u00f3n da auga do Concello \u00e9 abonda, se ben alg\u00fans n\u00facleos (As Estibadas, Moimenta, San Millao) te\u00f1en un caudal insuficiente, especialmente en ver\u00e1n. A calidade da auga \u00e9 moi boa, pero na meirande parte dos n\u00facleos non existe sistema de potabilizaci\u00f3n en detrimento da s\u00faa calidade final para o consumo. \u00c9 destacable que non hai vivendas sen servizo de abastecemento o saneamento en ning\u00fan dos n\u00facleos (s\u00f3 fican f\u00f3ra do sistema algunhas fontes). Isto d\u00e9bese en boa parte \u00e1 compactidade dos n\u00facleos e a carencia de dispersos no Concello. A existencia de n\u00facleos con l\u00edmites ben definidos permite que as redes de servizo sexan economicamente sustentables.\nSaneamento.\nOs n\u00facleos de Cualedro contan cunha rede completa municipal de saneamento; son independentes en cada n\u00facleo e unitarias (saneamento e pluviais xuntas). Nos tramos novos que o Concello est\u00e1 executando (A Xironda, Rebordondo etc.) a rede \u00e9 separativa. O sistema \u00e9 antigo, con posibles problemas de estanquidade. Os materiais, dependendo da data de colocaci\u00f3n, son fibrocemento e formig\u00f3n; o seu di\u00e1metro, totalmente insuficiente, \u00e9 de 30\u00a0cm. Como sucede coa rede de abastecemento, os elementos de control e os sumidoiros aparecen nalg\u00fans n\u00facleos cubertos de asfalto, con evidentes problemas de inaccesibilidade.\nA depuraci\u00f3n das augas residuais \u00e9 colectiva, municipal e a trav\u00e9s de fosas s\u00e9pticas. En xeral, o estado das fosas \u00e9 regular, con moitos problemas de mantemento, rebase etc.\nInfraestruturas tradicionais: a rede de fontes.\nCualedro conta cunha sorprendente colecci\u00f3n de fontes nos seus n\u00facleos, que enriquecen o espazo p\u00fablico. Todas est\u00e1n en uso pero, en xeral, necesitan limpeza e mantemento. Apreciamos dous tipos: fontes\u2013manancial, cubertas con laxes de pedra ou b\u00f3veda (A Xironda, San Marti\u00f1o, Montes, etc.) e fontes con pi\u00f3n, co cano nun extremo ou central (Baldriz, Carzo\u00e1, etc.) Ademais, o Concello conta con numerosos lavadoiros, moitos deles recuperados e en bo uso, moitos con cuberta (lixeira, de madeira ou met\u00e1lica). Te\u00f1en interese como xeradores de espazo p\u00fablico de calidade e puntos de reuni\u00f3n.\nRede el\u00e9ctrica.\nD\u00faas li\u00f1as de alta tensi\u00f3n atravesan de leste a oeste o concello de Cualedro. Todos os n\u00facleos contan con subministraci\u00f3n el\u00e9ctrica; s\u00f3 o servizo de Santa Mar\u00eda das Mercedes depende da rede de Laza (pasando pola Requeixada, Carraxo e O Santo). Atopamos transformadores (case todos sobre poste, alg\u00fans en torreta) en todos os n\u00facleos, excepto en Moimenta e Lamalonga, que conectan con Vilela. As enerx\u00edas limpas supo\u00f1en un xacemento de negocio e emprego, as\u00ed como unha econom\u00eda complementaria. O Concello conta con capacidades ambientais, de accesibilidade e t\u00e9cnicas para soportar estas produci\u00f3ns. Neste senso a \u00fanica experiencia \u00e9 o Parque E\u00f3lico da Serra do Larouco, de E\u00f3licas do Sil, composto por 32 aeroxeradores da 1\u00aa fase (27,2 megavatios) e 17 aeroxeradores da 2\u00aa fase (14,45 megavatios), que xera anualmente 108.000 xigavatios a unha subestaci\u00f3n transformadora conectada \u00e1 li\u00f1a xeral de Alta Tensi\u00f3n. A s\u00faa implantaci\u00f3n en detalle \u00e9 discutible pola incidencia nas \u00e1reas de afecci\u00f3n de distintos elementos patrimoniais.\nResiduos s\u00f3lidos urbanos.\nTodos os n\u00facleos de Cualedro contan co servizo de recollida de residuos s\u00f3lidos urbanos. A recollida \u00e9 selectiva e mancomunada (vertedoiro en Ver\u00edn, SOGAMA). Esta recollida faise unha vez \u00e1 semana: semella unha frecuencia insuficiente, especialmente no ver\u00e1n. A limpeza dos contedores real\u00edzana os propios veci\u00f1os. Existen contedores en todos os n\u00facleos que, a\u00ednda que suficientes, poder\u00edan reforzarse. Non hai papeleiras nos n\u00facleos (excepto unha en At\u00e1s). S\u00f3 hai servizo de limpeza de r\u00faas na capital, Cualedro. Atopamos sete vertedoiros incontrolados de certa entidade.\nRede de telecomunicaci\u00f3ns.\nTodos os n\u00facleos contan con servizo de telefon\u00eda. Hai tempo exist\u00edan cabinas de tel\u00e9fono en cada n\u00facleo, pero foron eliminadas. Con respecto \u00e1 telefon\u00eda m\u00f3bil, atopamos moitos problemas de cobertura; tam\u00e9n \u00e9 significativo o solape de operadores de Espa\u00f1a e Portugal.\nRede viaria.\nCualedro local\u00edzase ao sur da provincia de Ourense, xunto \u00e1 fronteira portuguesa. Comparte co resto do interior de Galicia e rexi\u00f3n norte de Portugal os factores que produciron certo illamento e \"fuga\" de recursos, principalmente malas conexi\u00f3ns por estrada e ferrocarril. Pero isto non foi sempre as\u00ed. Existe en Cualedro un territorio fortemente humanizado e traballado, cun amplo patrimonio arqueol\u00f3xico. Un dos accesos naturais dende a Meseta a Galicia \u00e9 o corredor que aproveitou o cami\u00f1o de Santiago e, actualmente, a estrada N-525. Como vemos, e sucede en toda Galicia, os grandes eixes son basicamente os mesmos, os sistemas viarios superp\u00f3\u00f1ense. Analizaremos o viario hist\u00f3rico (intentarase dar unha visi\u00f3n xeral da rede viaria ao longo da historia, sempre de forma xeral, xa que se trata dun tema cheo de pol\u00e9mica: escasa documentaci\u00f3n, mobilidade dos trazados e elementos, etc.; tam\u00e9n se analizar\u00e1 o viario mi\u00fado, o rueiro tradicional propio do sistema das agras) e a xerarqu\u00eda viaria actual, co obxecto de planificar actuaci\u00f3ns de mellora na accesibilidade e na calidade do rueiro, de aproveitamento das potencialidades existentes e de recuperaci\u00f3n de parte dos trazados con interese patrimonial, social, paisax\u00edstico e ecol\u00f3xico.\nViario hist\u00f3rico.\nOs primeiros itinerarios que podemos reconstru\u00edr son as v\u00edas romanas, ante a dificultade de reformular a rede cami\u00f1eira dos antigos castros prerromanos. Por\u00e9n, \u00e9 l\u00f3xico supor que estes trazados romanos seguiron uns pasos que xa exist\u00edan cando chegaron. O corredor que comunicaba Chaves (Portugal) con Ourense, entrando en Galicia por Feces de Abaixo, div\u00eddese en d\u00faas v\u00edas romanas secundarias remontando o T\u00e1mega cara ao val de Monterrei. Ambas as d\u00faas pasar\u00edan polo territorio do actual concello de Cualedro. A primeira, a do lado leste, pasar\u00eda pola \"civitas\" de \"Forum Limicorum-Nocelo da Pena\" (segundo Antonio Rodr\u00edguez Colmenero); a segunda, a do lado oeste, dende Ver\u00edn cara a Xinzo de Limia, documentado pola \"Mans\u00edo Germinae\" e os miliarios de Rebordondo. Este \u00faltimo itinerario ser\u00e1 m\u00e1is tarde cami\u00f1o medieval, moi importante economicamente, m\u00e1is que o \"Cami\u00f1o Franc\u00e9s\", xa que comunicaba tanto con Portugal como coa Meseta. Dende Lama d'Arcos (Tras\u2013os\u2013Montes) por Feces de Abaixo ata Ver\u00edn, Monterrei e Albarellos, chegando a Rebordondo por Infesta; pasa por Penaverde e As Estibadas cara a Xinzo de Limia (segundo Elisa Ferreira). Tam\u00e9n existe outro acceso dende Portugal cara a Xinzo, o corredor A Xironda\u2013Lucenza, posible v\u00eda romana secundaria e futuro cami\u00f1o real. Dende Gralhas e Boticas (Portugal) pasando pola Xironda (cruzando as pontes de Perteiro e do Madeiro) e Lucenza cara a Gund\u00edn. Estes corredores perduran na Idade Media, comunicando un territorio moi activo, primeiro baixo o dominio do mosteiro de Celanova e logo da casa condal de Monterrei. A isto s\u00famase a importancia que empeza a ter o cami\u00f1o de Santiago e as peregrinaci\u00f3ns. Os cami\u00f1os seguen os itinerarios co\u00f1ecidos (as antigas v\u00edas romanas, logo cami\u00f1os medievais e cami\u00f1os reais), o primeiro deles por Feces de Abaixo ata Ver\u00edn e Monterrei, seguindo as actuais N-532 e N-525, pasando pola agra de Rebordondo collendo A Brea ou Verea ata Lamas; dende al\u00ed, na bifurcaci\u00f3n da Peneda do Moucho en Penaverde cara \u00e1s Corvaceiras e virando \u00e1s Estibadas; este cami\u00f1o bif\u00farcase a Allariz por Xinzo e a Allariz por Xunqueira de Amb\u00eda. O outro vai de Chaves \u00e1 Xironda, pasando por Seara Velha e Vilar de Perdizes. Observamos como uns n\u00facleos comezan a ter unha relevancia forte no territorio do actual Cualedro: Rebordondo, Penaverde, As Estibadas e, especialmente, Lucenza e A Xironda.\nRede de cami\u00f1os.\nParalelamente a estes grandes eixes vertebradores do territorio, aparece outro viario m\u00e1is mi\u00fado e capilar que d\u00e1 resposta ao sistema produtivo desenvolvido polo ser humano: as agras; co fin de preservar a meirande parte da terra para a explotaci\u00f3n agr\u00edcola, os asentamentos conc\u00e9ntranse orixinando n\u00facleos compactos e densos. X\u00e9rase as\u00ed unha estrutura viaria moi clara: unha rede cami\u00f1eira principal que conecta os n\u00facleos, unha rede de accesibilidade \u00e1s agras, unha rede de conexi\u00f3n coa agra, e o rueiro dentro dos n\u00facleos. Este sistema chega ata o s. XX case intacto, como observamos no espectacular voo do 59: unhas agras potentes e uns n\u00facleos de bordos limpos, cuns espazos de transici\u00f3n de hortas ou corti\u00f1as. Nos cami\u00f1os e r\u00faas importantes sit\u00faanse os elementos relevantes da vida coti\u00e1: as igrexas, o forno, as airas, etc. De entre estes elementos, no municipio de Cualedro destacan as fontes, pola s\u00faa abundancia e a s\u00faa calidade. Toda esta estrutura permanece hoxe en d\u00eda m\u00e1is ou menos intacta, dependendo da incidencia das \u00faltimas actuaci\u00f3ns: as novas infraestruturas viarias e o trazado da concentraci\u00f3n parcelaria.\nEstado actual da rede viaria.\nNo transcurso do s. XX o rural entra en crise e comeza un proceso de despoboamento e deterioraci\u00f3n econ\u00f3mica, agravado pola falta de servizos e comunicaci\u00f3ns axeitadas. Na segunda metade do s\u00e9culo comezan as obras para vertebrar o pa\u00eds. As estradas xerais redimensi\u00f3nanse e cualif\u00edcanse. Este proceso contin\u00faa hoxe, complet\u00e1ndose a rede viaria. A rede de estradas est\u00e1, en xeral, en bo estado e ben dimensionada, aparecendo como punto de oportunidade o n\u00f3 A-52\u2013N-525, en Lamas, por dous motivos: a A-52 como corredor de conexi\u00f3n entre Vigo (porto, aeroporto) e a Meseta; e a inadecuaci\u00f3n dos enlaces coas estradas de Ver\u00edn fai que sexa m\u00e1s c\u00f3modo acceder a Ver\u00edn na sa\u00edda de Cualedro e a trav\u00e9s da N-525 (15\u00a0km). Semella un lugar id\u00f3neo para colocar unha \u00e1rea de servizo. Por outra banda, a conexi\u00f3n con Portugal a trav\u00e9s da CV-315 (Cualedro\u2013A Xironda) \u00e9 outro punto de oportunidade: reforzar a conexi\u00f3n e interrelaci\u00f3n transfronteiriza, recuperando un fluxo tradicional hist\u00f3rico.\nSituaci\u00f3n do viario nos n\u00facleos.\nComo dixemos, o sistema tradicional de n\u00facleos e agras presente en Cualedro xera unha estrutura viaria concreta: unha rede cami\u00f1eira principal de conexi\u00f3n dos n\u00facleos; unha rede de accesibilidade \u00e1s agras; unha rede de conexi\u00f3n coa agra, cuns espazos de transici\u00f3n de hortas ou corti\u00f1as; e o rueiro dentro dos n\u00facleos, de gran riqueza, con m\u00faltiples espazos intersticiais. Os cami\u00f1os vinculados \u00e1 agra perd\u00e9ronse en moitos lugares a causa da concentraci\u00f3n parcelaria, a contracci\u00f3n da explotaci\u00f3n agr\u00edcola e o uso do coche. Dentro dos n\u00facleos perdura o rueiro tradicional, a\u00ednda que bastante degradado. O uso de pavimentos inadecuados (regos asf\u00e1lticos ou aglomerados de cemento), e sobre todo a s\u00faa execuci\u00f3n indebida, xeran graves problemas: os elementos de control das redes de abastecemento de auga e saneamento non son accesibles; aparecen problemas de rasantes \u2013acceso \u00e1s vivendas, equipamentos, r\u00faas, etc.; ao tratarse de pavimentos impermeables, a drenaxe de pluviais compl\u00edcase, agravado polo cubrimento dos sumidoiros con rego asf\u00e1ltico (ademais, ao existir gando nalg\u00fans n\u00facleos, a evacuaci\u00f3n faise imposible); perda da calidade ambiental e da riqueza do conxunto; a falta de criterio fixo que se cubrisen de asfalto elementos vexetais de interese (soutos, parras, etc.).\nViario da concentraci\u00f3n parcelaria.\nO proceso f\u00edsico m\u00e1is agresivo que sufriu este territorio \u00e9 a concentraci\u00f3n parcelaria. A dureza do seu trazado superponse ao viario preexistente e chega ata os n\u00facleos destru\u00edndo moitos espazos intermedios de interese: lugares a car\u00f3n de fontes, soutos, hortas, etc. Noutros casos estes elementos comunais elim\u00ednanse para colocar vivenda nova apoi\u00e1ndose nas novas v\u00edas.\nTransporte p\u00fablico; mobilidade e accesibilidade.\nO transporte colectivo de viaxeiros est\u00e1 garantido en Cualedro. O servizo depende da empresa Villalon S. A., do Grupo Castromil. A pesar de que as li\u00f1as foron reforzadas ultimamente, os s\u00e1bados e domingos non hai servizo, o que causa un grave problema, dada a dependencia dos n\u00facleos coa capital municipal e Ver\u00edn. Todos os n\u00facleos est\u00e1n conectados co transporte p\u00fablico en maior ou menor medida. As marquesi\u00f1as, de propiedade municipal, son claramente mellorables. As li\u00f1as e os horarios non est\u00e1n sinalizados. Dada a debilidade do servizo, faise patente a dependencia dos cidad\u00e1ns do coche ou do taxi (parada en Cualedro), en detrimento da accesibilidade aos servizos (centralizados basicamente na capital municipal ou en Ver\u00edn) e a mobilidade intramunicipal (n\u00facleos non moi apartados pero escasamente conectados).\nA accesibilidade do norte do concello (As Mercedes, Baldriz) \u00e9 a todas luces insuficiente: mala conexi\u00f3n por li\u00f1as de transporte colectivo, viario de acceso en peores condici\u00f3ns, pouquidade de servizos dotacionais, etc. Con respecto \u00e1 accesibilidade extramunicipal, a autov\u00eda A-52 coloca o concello de Cualedro nun lugar privilexiado: conexi\u00f3n Vigo\u2013Meseta (aeroportos, portos); conexi\u00f3n Ourense (conexi\u00f3n con Santiago de Compostela a trav\u00e9s da autoestrada AP-53); conexi\u00f3n Ver\u00edn\u2013Chaves (a trav\u00e9s da A-75). \u00c9 relevante a conexi\u00f3n entre a A-52 e a N-525. A mobilidade extramunicipal \u00e9 forte dada a dependencia de servizos de Ver\u00edn, a\u00ednda que os movementos Cualedro\u2013Ver\u00edn por motivos de traballo non semellan os desexables.\nEstado e caracter\u00edsticas da edificaci\u00f3n.\nEstado da edificaci\u00f3n.\nA capital municipal \u00e9 o n\u00facleo m\u00e1is complexo. Na s\u00faa evoluci\u00f3n durante o s\u00e9culo XX aparecen din\u00e1micas que non existen nos demais asentamentos do territorio. O seu xermolo \u00e9 un n\u00facleo tradicional, formado probablemente na idade moderna. O n\u00facleo tradicional \u00e9 compacto, denso e de bordos pechados, as caracter\u00edsticas propias do modelo de asentamento.\nO n\u00facleo ap\u00f3iase no cami\u00f1o real que percorre o territorio de norte a sur, \u00e9 dicir, de Portugal a Cualedro en direcci\u00f3n a Santo Andr\u00e9 e Vila de Rei; o punto no que este cami\u00f1o se bifurca cara a Penaverde \u00e9 a cabeza do n\u00facleo. Tr\u00e1tase dun n\u00facleo de tama\u00f1o medio, cunhas 128 vivendas. A estrada CV-220, que contin\u00faa na CV-8- e CV-315, produce un cruzamento importante sito tanxente ao n\u00facleo. A s\u00faa extensi\u00f3n moderna en caracter\u00edstica escuadra de casar\u00edo arrimado \u00e1s diferentes estradas, ocupa a parte central da agra. Malia o tama\u00f1o das expansi\u00f3ns acontecidas ao longo do s\u00e9culo XX, hai que pensar que na foto a\u00e9rea do voo de 1959 s\u00f3 existen as edificaci\u00f3ns que formalizan o cruzamento de estradas comarcais ata a nova igrexa, a Casa do Concello, o vello Cuartel da Garda Civil, o mu\u00ed\u00f1o el\u00e9ctrico e varias casas pr\u00f3ximas, unha ringleira de edificaci\u00f3n auxiliar nun bordo da feira e outra ringleira residencial que fai a transici\u00f3n entre o n\u00facleo tradicional e a nova estrada. Esta ringleira, probablemente a m\u00e1is antiga das construci\u00f3ns citadas, \u00e9 un claro exemplo de arquitectura urbana. A Alameda, xa formalizada en 1959, apunta o desenvolvemento de car\u00e1cter urbano que se vai producir nas d\u00e9cadas seguintes. Todos os espazos e trazas sobre os que continuar\u00e1 este proceso est\u00e1n definidos na primeira metade do s\u00e9culo XX e comezou ent\u00f3n a s\u00faa transformaci\u00f3n de l\u00f3xica urbana: o Toural, a feira, o cruzamento da Alameda, e a contorna do mu\u00ed\u00f1o, alg\u00fans deles de orixe rural. Noutros n\u00facleos de tama\u00f1o importante, como Lucenza ou Montes, hai un salto do n\u00facleo tradicional \u00e1 extensi\u00f3n de vivenda unifamiliar illada. S\u00f3 en Cualedro, e en menor medida na Xironda, aparece un crecemento que segue unha l\u00f3xica de compactidade e xeraci\u00f3n de espazo p\u00fablico. En Cualedro esta l\u00f3xica reviste un car\u00e1cter urbano, que resulta m\u00e1is dubidoso na Xironda, enmarcada nas funci\u00f3ns de n\u00facleo rural. A urbanidade da capital municipal \u00e9 determinada, ademais de pola construci\u00f3n do espazo, polas actividades: administraci\u00f3n municipal, Correos, Garda Civil, comercio, parque, centro de sa\u00fade e colexio.\nA actividade edificatoria nos \u00faltimos 30 ou 35 anos v\u00e9n marcada por un proceso de nova edificaci\u00f3n intenso. O n\u00facleo tradicional de Cualedro experimentou os procesos com\u00fans aos n\u00facleos rurais. A introduci\u00f3n de nova edificaci\u00f3n dentro das aldeas provocou a substituci\u00f3n dunha boa parte das edificaci\u00f3ns tradicionais. A construci\u00f3n de vivenda unifamiliar f\u00f3ra dos n\u00facleos provocou, paralelamente, o abandono da vivenda tradicional. Dos vinte n\u00facleos de poboaci\u00f3n do termo municipal s\u00f3 a capital ti\u00f1a nos anos 60 unha certa estrutura urbana. Isto permitiulle asumir o proceso de duplicaci\u00f3n sen grandes custos medioambientais. A lectura do estado da edificaci\u00f3n nos n\u00facleos explica en que medida coexistiron ou se impuxeron os procesos novos aos tradicionais, dando conta da reversibilidade das s\u00faas consecuencias na calidade medioambiental dos asentamentos. O car\u00e1cter e o estado material dos edificios \u00e9 consecuencia dos diferentes graos de intervenci\u00f3n nas \u00faltimas d\u00e9cadas, da situaci\u00f3n respecto do n\u00facleo tradicional e da idade da edificaci\u00f3n.\nNo n\u00facleo urbano de Cualedro a vivenda tradicional representa o 30 % do total, fronte ao 50 % no total do concello. O n\u00facleo tradicional de Cualedro ten unha din\u00e1mica moi semellante \u00e1 dos demais n\u00facleos rurais; as expansi\u00f3ns urbanas que se xeraron arredor afectaron levemente ao desenvolvemento do conxunto tradicional. Apr\u00e9ciase un lixeiro aumento na tendencia negativa: maior abandono e menor rehabilitaci\u00f3n. As vivendas abandonadas e en ru\u00ednas supo\u00f1en o 30 % das vivendas tradicionais, e no conxunto do municipio alcanzan o 24,5 %. Respecto \u00e1 rehabilitaci\u00f3n de vivenda, no solo urbano realizouse nun 9 % das vivendas tradicionais, mentres que no conxunto do municipio chegou ao 17 %. A substituci\u00f3n de vivenda no conxunto tradicional \u00e9 tam\u00e9n lixeiramente superior: un 34 % fronte a un 33 % de media no municipio. En calquera caso, a vivenda nova (segundo a an\u00e1lise dos Censos de poboaci\u00f3n e vivenda dende 1961 ata 2001) experimenta un claro retroceso. Das vivendas constru\u00eddas dende 1981 no territorio de Cualedro, s\u00f3 un 30 % corresponden \u00e1 d\u00e9cada 1991-2001. O n\u00facleo urbano de Cualedro participa deste proceso, de xeito que a aparici\u00f3n de nova vivenda no chan urbano reflicte unha demanda moi baixa. A rehabilitaci\u00f3n, a\u00ednda que por baixo da media municipal, \u00e9 unha tendencia recente. Segundo o que se observa, tende a crecer lentamente e a absorber gran parte da demanda, en especial a de segunda vivenda.\nCaracter\u00edsticas da edificaci\u00f3n.\nNo n\u00facleo urbano aparece unha maior diversidade de tipolox\u00edas respecto aos n\u00facleos rurais. No conxunto tradicional a casa da agra \u00e9 a tipolox\u00eda existente, encadrada plenamente na tipolox\u00eda com\u00fan aos n\u00facleos rurais. Nas expansi\u00f3ns d\u00e1se a particularidade da casa urbana, tanto do s\u00e9culo XIX como do XX. Por \u00faltimo, tam\u00e9n existe a vivenda unifamiliar illada constru\u00edda nos \u00faltimos trinta anos.\nA casa de agra.\nTr\u00e1tase dunha edificaci\u00f3n tradicional, resolta con materiais com\u00fans a ela: pedra nos muros e vigas e forxados de madeira. Nos muros empr\u00e9gase a t\u00e9cnica da cachotar\u00eda, con pezas de cantar\u00eda. Os muros completos de cantar\u00eda son excepcionais. O n\u00facleo de Cualedro recibe bo granito gris das canteiras pr\u00f3ximas, polo que \u00e9 este o material de construci\u00f3n xeneralizado. Aparecen con frecuencia grandes perpia\u00f1os longos e outras pezas de cantar\u00eda con certa abundancia, polo que a factura das construci\u00f3ns se sit\u00faa por riba da calidade media. A casa media ten 6 m de fronte, 10 m de fondo e andar baixo e sobrado. A superficie constru\u00edda media por cada andar no n\u00facleo de Cualedro cifrouse en 58,30 m\u00b2, fronte aos 57,50 m\u00b2 no conxunto do Municipio. Por iso a superficie \u00fatil total da vivenda est\u00edmase en 41,42 m\u00b2, tendo en conta que o andar terreo estar\u00eda dedicado a cortello.\nNesta vivenda media, no sobrado te\u00f1en cabida d\u00faas ou tres estancias: unha metade dest\u00ednase a coci\u00f1a (onde a pequena lareira \u00e9 recentemente substitu\u00edda por unha coci\u00f1a bilba\u00edna), que \u00e9 a estancia principal e na que desembarca o pat\u00edn exterior de acceso. O andar terreo dest\u00ednase exclusivamente a cortello e almac\u00e9n de aparellos, forraxe e comestibles. O pat\u00edn, de cantar\u00eda, tr\u00e1tase dunha peza moi elaborada. O pat\u00edn m\u00e1is com\u00fan col\u00f3case perpendicular \u00e1 casa, e con forma truncada, de xeito que \u00e9 m\u00e1is estreito abaixo que arriba. Dependendo do trazado e a angostura da r\u00faa, aparecen con moita frecuencia pat\u00edns en L, que poden adoptar soluci\u00f3ns complicadas en dobre pat\u00edn, ou polo contrario estreitos pat\u00edns paralelos ao muro. As edificaci\u00f3ns en esquina poden adoptar un muro curvo polo que discorre o pat\u00edn coa mesma forma. Non son frecuentes solainas e corredores, en especial nos edificios m\u00e1is antigos, polo que nos pat\u00edns no n\u00facleo de Cualedro se observan todo tipo de soluci\u00f3ns arquitect\u00f3nicas.\nA arquitectura urbana.\nEsta tipolox\u00eda acompa\u00f1a a pegada urbana que tenta influ\u00edr na formalizaci\u00f3n dos espazos p\u00fablicos. Durante finais do s\u00e9culo XIX e na primeira metade do s\u00e9culo XX, non se trata dunha tipolox\u00eda en por si, sen\u00f3n dunha tendencia no acabado e aparencia dalg\u00fans edificios. En case todos os n\u00facleos, pero en especial nos m\u00e1is grandes, aparecen algunhas mostras de casas do s. XIX con aditamentos ennobrecedores, como relevos e balc\u00f3ns. Esta arquitectura est\u00e9ndese na primeira parte do s. XX. Nas extensi\u00f3ns do n\u00facleo de Cualedro avanza rapidamente cara a unha tipolox\u00eda urbana con baixo comercial e arquitectura seriada. Gran parte da vivenda urbana xurdida no cruzamento de estradas corresponde aos anos 50 e 60 do s\u00e9culo pasado, a\u00ednda que aparecen alg\u00fans exemplos anteriores. O andar terreo \u00e9 un simple almac\u00e9n, obradoiro, local comercial ou parte da vivenda, pero non cortello. En principio, xa que logo, responden a un medio de vida non estritamente rural. Tam\u00e9n, coma noutros n\u00facleos, aparecen substitu\u00edndo outros edificios ou reenchendo leiras baleiras, a\u00ednda que tam\u00e9n poden ampliar e reformar pezas dun s\u00f3 andar.\nA principal diferenza respecto da vivenda tradicional \u00e9 que se introduce a mellora dalg\u00fans est\u00e1ndares: maior altura libre entre os forxados e vans de maior tama\u00f1o na vivenda, con balc\u00f3ns e corredores. As cubertas son de tella plana, con soluci\u00f3n dos beir\u00eds en madeira e sobresa\u00edntes, cubrindo balc\u00f3ns con reixas de forxa e pequenos corredores. Herdan os elementos do s. XIX, como pequenos balc\u00f3ns e portas balconeiras. Introducen as carpinter\u00edas de ferro. Est\u00e1n constru\u00eddas con perpia\u00f1o de granito gris local. A s\u00faa aparencia \u00e9 lixeira \u2013ao que axudan as delicadas galer\u00edas de ferro e os beir\u00eds longos- e ambientalmente est\u00e1n en escala. Esta arquitectura dom\u00e9stica segue indo paralela a un proceso de simbolox\u00eda urbana e equipamento nas vilas de maior peso, como Cualedro, Lucenza ou A Xironda.\nA nova vivenda unifamiliar.\nA nova vivenda unifamiliar responde \u00e1 tipolox\u00eda repartida por toda Galicia de casa illada dentro da parcela. Ten planta cadrada de polo menos 10x10 m m\u00e1is baixo e unha altura. Na fachada principal ou perimetral aparece un corredor ou terraza exterior, ao que dan grandes xanelas. \u00c9 frecuente adornar o tellado cunha ou varias chemineas. En Cualedro non era frecuente o faiado, pero m\u00e1is recentemente levant\u00e1ronse casas con esta soluci\u00f3n, o que favorece o emprego do tellado a d\u00faas augas con pincho alto e faiados. O garaxe col\u00f3case \u00e1 parte, acaroado \u00e1 casa ou ao peche da parcela. Este \u00e9 un elemento que acada importancia visual, non sendo na zona demasiado alto (arredor de 1,5 m). Rem\u00e1tase con reixas, celos\u00edas e vexetaci\u00f3n. A construci\u00f3n deste tipo de vivenda comeza nos anos 60 e contin\u00faa ata hoxe, variando o seu aspecto exterior segundo as tendencias e acabados m\u00e1is vixentes, pero a tipolox\u00eda b\u00e1sica permanece inalterada. No solo urbano de Cualedro aparecen ao longo das estradas CV-8 e CV-202 a medida que a vivenda entre medianeiras vai esponx\u00e1ndose.\nLugares de Cualedro.\nPara unha lista completa de todos os lugares do concello de Cualedro vexa: Lugares de Cualedro."}
{"id": "5281", "revid": "85894", "url": "https://gl.wikipedia.org/wiki?curid=5281", "title": "Laza", "text": "Laza \u00e9 un concello da provincia de Ourense, pertencente \u00e1 comarca de Ver\u00edn. Segundo o padr\u00f3n municipal en 2018 ti\u00f1a 1.287 habitantes .\nEtimolox\u00eda.\nA orixe etimol\u00f3xica do top\u00f3nimo Laza parece ter a s\u00faa orixe no voc\u00e1bulo latino \"latium\", que corresponder\u00eda \u00e1 rexi\u00f3n chamada do Lacio da Pen\u00ednsula It\u00e1lica entre os r\u00edos T\u00edber e Liris, e da que se sup\u00f3n provi\u00f1an os primeiros romanos asentados neste val, a\u00ednda que alg\u00fans autores como Antonio-Augusto Di\u00e9guez A\u00f1el at\u00f3panlle unha orixe prerrom\u00e1nica.\nHistoria.\nNo concello hai varios sitios arqueol\u00f3xicos da idade de bronce, como o petr\u00f3glifo das Pisadi\u00f1as (Laza) ou o das Ferraduras (Soutelo Verde). Na idade de ferro desenvolveuse a cultura castrexa, O castro de Laza est\u00e1 \u00e1 beira do cami\u00f1o secundario que enlazaba as v\u00edas 17 e 18 do itinerario de Antonino., desde Alberguer\u00eda cara \u00e1 serra de San Mamede\nOutros poboados castrexos do concello son:\nAs terras do val de Laza foron poboadas polos Tamaganos, unha das tribos castrexas pertencente \u00f3 convento Bracarense que aparece nomeada na Columna Honor\u00edfica da ponte de Chaves o Padr\u00f3n dos pobos, e que abranguer\u00eda as terras do Val norte do r\u00edo T\u00e1mega.\nOs romanos tam\u00e9n deixaron aqu\u00ed a s\u00faa fonda pegada tal como se manifesta nos restos arqueol\u00f3xicos atopados na zona e que proban a explotaci\u00f3n dos xacementos minerais, de asentamentos ou doutro tipo de restos:\nNa Idade Media, segundo sinala Taboada Chivite \u00f3 estudar a Reconquista e a s\u00faa consolidaci\u00f3n na comarca de Baronceli, Laza aparece relacionada nunha declaraci\u00f3n testemu\u00f1ar sobre aquela. Alude a este pobo como \u201cLaza do Conde\u201d. Foi curato de presentaci\u00f3n do Conde de Motezuma, Marqu\u00e9s de Tenebr\u00f3n que pon tam\u00e9n \u00f3 seu xu\u00edz. Tirso de Molina na s\u00faa obra \"Mari Hern\u00e1ndez, La gallega\" escribe:\n\u201cEl de Laza que ya esotro lado\nameno se avecina,\nal. Val de Monterrey con quien confina,\ncinco leguas de Chaves\ndista este monte,\" etc...\nEn 1777, no libro \"Relaci\u00f3n y Descripci\u00f3n Geogr\u00e1fica de los Estados pertenecientes a la excelent\u00edsima y Nobil\u00edsima Casa de Monterrey en el reino Galicia, Provincia de \u00d3rense\", Pedro Gonz\u00e1lez de Ulloa sinala:\nSobre o couto xurisdicional de Alberguer\u00eda, ti\u00f1a o poder o Arcediago de Varonceli. Da Catedral de Ourense, Vicente Risco e Xaqu\u00edn Lorenzo no Bolet\u00edn da Real Academia Galega explican como o cami\u00f1o antigo que atravesa a vila de Laza, formando a s\u00faa r\u00faa m\u00e1is longa e principal, foi noutro tempo verea moi importante, sendo chamado polos lugare\u00f1os \u201cCami\u00f1o de Castela\u201d coa ruta de Laza, Eiras, Portocamba, Campo Becerros, Venta do Bola\u00f1o, e Venta do Espi\u00f1o ata a Gudi\u00f1a, confirmando que tivo moito trafego de segadores que \u00edan \u00e1 sega \u00e1 Castela. Tam\u00e9n vi\u00f1an de Castela comerciantes para traer aceite, carne, pemento etc... Posiblemente lle vi\u00f1era de a\u00ed a s\u00faa importancia.\nNo ano 1812, a constituci\u00f3n contempla unha nova divisi\u00f3n territorial na que xorden novos concellos. Laza, Castro de Laza e Cerdedelo pertencen \u00f3 partido xudicial de Monterrei. A comezos de 1822 o concello de Cerdedelo desaparece e aparece como tal o de Retorta.\nFinalmente, no ano 1835 impl\u00e1ntase unha nova organizaci\u00f3n de municipios e Laza e mailas s\u00faas parroquias, que coinciden coas actuais, adscr\u00edbense \u00f3 partido xudicial de Ver\u00edn.\nLugares de Laza.\nPara unha lista completa de todos os lugares do concello de Laza vexa: Lugares de Laza."}
{"id": "5282", "revid": "85894", "url": "https://gl.wikipedia.org/wiki?curid=5282", "title": "Monterrei", "text": "Monterrei \u00e9 un concello da provincia de Ourense, pertence \u00e1 comarca de Ver\u00edn. Segundo o IGE en 2014 ti\u00f1a 2.809 habitantes . O seu xentilicio \u00e9 , montederrense ou .\nXeograf\u00eda.\nO concello, situado na comarca de Ver\u00edn, ten unha superficie de 119\u00a0km\u00b2. Limita ao norte con Laza e Castrelo do Val, ao sur con Portugal, ao leste con Ver\u00edn e ao oeste con O\u00edmbra. Ofrece contrastes acusados entre as zonas de val e monta\u00f1a. O punto m\u00e1is elevado \u00e9 o Pico de Meda (1.091 m), nos montes de Meda.\nDemograf\u00eda.\nO concello viviu o seu maior esplendor demogr\u00e1fico na d\u00e9cada de 1940. A partir dese momento comezou unha grande emigraci\u00f3n, en tres fases: cara a Am\u00e9rica, cara a Europa, e cara \u00e1s zonas industrializadas de Espa\u00f1a. Isto levou ao concello \u00e1 perda de case a metade da poboaci\u00f3n, principalmente na d\u00e9cada de 1960. Na actualidade Albarellos e Vilaza son as parroquias m\u00e1is poboadas.\nLugares de Monterrei.\nPara unha lista completa de todos os lugares do concello de Monterrei vexa: Lugares de Monterrei."}
{"id": "5283", "revid": "85894", "url": "https://gl.wikipedia.org/wiki?curid=5283", "title": "O\u00edmbra", "text": "O\u00edmbra \u00e9 un concello da provincia de Ourense, pertencente \u00e1 comarca de Ver\u00edn. Segundo o IGE en 2014 ti\u00f1a 2020 habitantes .\nXeograf\u00eda.\nO concello limita ao norte co concello de Monterrei, ao leste con Ver\u00edn, e ao sur e o oeste co concello de Chaves (Portugal). A vila de O\u00edmbra sit\u00faase na aba do monte Outeiro, a 400 m sobre o nivel do mar. Boa parte dos seus regos van dar ao r\u00edo T\u00e1mega.\nHistoria.\nO achado arqueol\u00f3xico m\u00e1is antigo do concello apareceu na poboaci\u00f3n de Espi\u00f1o, tratase dun \u201cbiface\u201d pertencente \u00f3 Paleol\u00edtico inferior/medio que foi producido como utensilio l\u00edtico polo home de Neanderthal.\nDa \u00e9poca calcol\u00edtica t\u00e9\u00f1ense achado numerosos anacos de cer\u00e1mica nos arredores do lugar da Ceada/Castelo de Lobarz\u00e1n.\nSegundo o bispo Idacio a zona estaba ocupada polos avobriguenses, pobo prerromano galaico pertencente ao convento xur\u00eddico bracarense.\nDespois da romanizaci\u00f3n estableceuse o poboado de Coelobriga na beira dereita do r\u00edo T\u00e1mega, preto da actual situaci\u00f3n de O\u00edmbra (no lugar co\u00f1ecido como As Raposeiras), comunicado a trav\u00e9s dunha ponte con outra poboaci\u00f3n, Muradella, situada entre as parroquias de Mourazos e Tamagos (Ver\u00edn), onde se atopou a estatua de Dioniso e Ampelos, unha estatua marm\u00f3rea conservada no museo de Ourense.\nA v\u00eda romana XIII do itinerario de Antonino \u00eda desde Chaves at\u00e9 Iria Flavia, pasando por Carregal, preto de O\u00edmbra, cruzando o r\u00edo B\u00fabal cara a Guimarei (Monterrei) e Ourense. No s\u00e9culo III unha v\u00eda secundaria \u00eda por Rabal, ao leste de San Cibrao, Coelobriga (As Raposeiras), o leste de O\u00edmbra, Portela e Vagoeira (Vilaza), un\u00edndose \u00e1 v\u00eda XIII na ponte B\u00fabal.\nFoi coa romanizaci\u00f3n cando o territorio que hoxe pertence o concello de O\u00edmbra comeza a despuntar, atop\u00e1ndose restos desta etapa en todas as aldeas. Destaca desta \u00e9poca:\nAs\u00ed como bases de columnas e outros restos que aparecen por toda a contorna, destacando o sitio arqueol\u00f3xico da Ceada/Castelo de Lobarz\u00e1n.\nTrala chegada dos suevos a comezos do s\u00e9culo V foron destru\u00eddas algunhas desas vilas, como a devandita de Vagoeira.\nDurante o reinado de Leovixildo, no s\u00e9culo VI, asentouse un poboado en Ribeira de Fornos ou Carregal. Debido \u00e1s continuas guerras, os habitantes mud\u00e1ronse cara ao monte Outeiro, onde na actualidade se sit\u00faa O\u00edmbra, con mellores condici\u00f3ns de defensa, e fortificaron a poboaci\u00f3n.\nDurante a idade media chegaron a existir dous castelos en O\u00edmbra: o Castelo de Lobarz\u00e1n (hoxe no territorio do concello de Monterrei m\u00e1is pegado \u00e1 linde coa parroquia das Chas) e a torre de O\u00edmbra, situado no que a\u00ednda hoxe chaman o \u201cBarrio do Castelo\u201d en O\u00edmbra. Do primeiro s\u00f3 quedan as bases da torre e da muralla que o protex\u00eda, mentres que do segundo s\u00f3 se conservan alg\u00fans documentos, pois a pedra deste castelo foi aproveitada como recheo para a torre da Homenaxe de Monterrei.\nEntre os s\u00e9culos XV e XVII establec\u00e9ronse tribunais do Santo Oficio en Granxi\u00f1a - Tamagos (Ver\u00edn) e en Videferre, debido \u00e1 crenza en meigas e ao celo das autoridades eclesi\u00e1sticas por velar co cumprimento dos dogmas cat\u00f3licos. Para comunicar esas dependencias con O\u00edmbra constru\u00eduse unha ponte de madeira sobre o T\u00e1mega. Tras desaparecer nunha riada, foi reconstru\u00eddo a finais do s\u00e9culo XIX.\nCara a 1630 chegou \u00e1 vila o nobre Juan Y\u00e1\u00f1ez de Lugo, fillo de Alonso Y\u00e1nez de Lugo, que promoveu unhas serie de obras e construci\u00f3ns que marcaron unha \u00e9poca de grande esplendor.\nNo pazo de O\u00edmbra pasaban o tempo de lecer os condes de Monterrei, sendo Manuel Fonseca de Z\u00fa\u00f1iga grande amigo de Juan Y\u00e1\u00f1ez de Lugo. O pazo tivo esplendor at\u00e9 finais do s\u00e9culo XIX, estando na actualidade bastante deteriorado.\nA vila ti\u00f1a un castelo fortificado, pero foi incendiado e destru\u00eddo en 1641 tras unha incursi\u00f3n portuguesa. Tralo incidente, os veci\u00f1os refuxi\u00e1ronse na capela de Santa Ana, no monte de Soutullo.\nAo finalizar en 1668 a guerra entre Espa\u00f1a e Portugal, as\u00ednase o Tratado de Lisboa co cal as partes galegas de Cambedo e Souteli\u00f1o seguir\u00edan pertencendo a O\u00edmbra. En 1864 os dous pa\u00edses acadaron un novo acordo, pasando esas aldeas (xunto con Lamadarcos) a formar parte de Portugal a cambio dos lugares do Couto Mixto: Santiago, As Maus e Rubi\u00e1s.\nDurante a Guerra da Independencia Espa\u00f1ola, as tropas do Marqu\u00e9s de la Romana que levaban na zona desde xaneiro, retir\u00e1ronse o 6 de marzo ante a chegada das tropas do mariscal Soult. O Marqu\u00e9s de la Romana refuxi\u00e1rase no castelo de Pobra de Sanabria debido \u00e1 s\u00faa inferioridade, pois foron vencidas en Oso\u00f1o e A Trepa. O d\u00eda 10, tras varias xornadas de combate, as tropas francesas retoman a marcha cara a Portugal, sendo derrotadas o 2 de maio en Amarante.\nAta 1868 pertenceron o concello de O\u00edmbra os \"pobos promiscuos\" de Cambedo e Souteli\u00f1o, chamados as\u00ed por pasar a fronteira entre Galicia e Portugal\u00a0 polo medio de ditas aldeas. A partir dese ano un acordo de lindes entre Portugal e Espa\u00f1a provocou que a totalidade das d\u00faas aldeas pasaran a pertencer a Portugal, a\u00ednda que os veci\u00f1os seguiron conservando a nacionalidade que xa ti\u00f1an antes do acordo\nPatrimonio.\nFonte de Soutullo.\nA fonte de Soutullo foi constru\u00edda en 1637 sobre o manancial da cara leste do monte Soutullo. Erguida en granito tallado a man, incl\u00fae unha inscrici\u00f3n na parte superior cun escudo que incl\u00fae unha cruz da casa de Ribadeneira, as armas dos Bahamonde, os lobos rampantes e os acivros da casa de Acevedo, e as estrelas dos Fonseca, estes \u00faltimos vencellados aos Condes de Monterrei. A fonte abastec\u00eda, mediante un cano de pedra que cruzaba o rego do Carregal por unha pontela, unha casa se\u00f1orial do barrio da Lavandeira, a uns 300 metros da vila. A fonte foi trasladada trala s\u00faa compra en 1988 polo veci\u00f1o de Ver\u00edn Sergio N\u00fa\u00f1ez Balboa.\nLagares rupestres.\nO\u00edmbra destaca por ser o concello de Galicia con maior concentraci\u00f3n de lagares rupestres, existindo unha ruta sinalizada na parroquia de O\u00edmbra para visitar alg\u00fans dos m\u00e1is impo\u00f1entes.\nAdega-lagar das Barrocas.\nAdega rehabilitada para a ruta dos Lagares Rupestres. Pos\u00fae tres andares, unha primeira enterrada onde o teito se sustenta por p\u00f3rticos de pedra, unha segunda co lagar que desaugaba directamente para a adega e unha terceira que pod\u00eda valer de vivenda ou de almac\u00e9n.\nIgrexa de Santa Mar\u00eda de O\u00edmbra.\nA\u00ednda que amplamente reformada no s\u00e9culo XVII conserva restos dun pasado rom\u00e1nico e ten unha capela de estilo barroco onde os Ya\u00f1ez de Lugo foron enterrados.\nCastro das laxes/Castelo de Lobarz\u00e1n.\nRecinto arqueol\u00f3xico de grandes dimensi\u00f3ns que esta a ser investigado pola Universidade de Vigo e no que se te\u00f1en atopado restos calcol\u00edticos, romanos e medievais. Est\u00e1 situado entre as parroquias das Ch\u00e1s e Vilaza.\nPazo de O\u00edmbra.\nO pazo de O\u00edmbra est\u00e1 situado na praza Maior, facendo esquina coa r\u00faa maior. A construci\u00f3n inicial foi ampliada en tres ocasi\u00f3ns, unha delas en 1786, segundo unha inscrici\u00f3n no exterior da parede. No pazo de O\u00edmbra pasaban o tempo de lecer os condes de Monterrei, sendo Manuel Fonseca de Z\u00fa\u00f1iga grande amigo de Juan Y\u00e1\u00f1ez de Lugo. O pazo tivo esplendor at\u00e9 finais do s\u00e9culo XIX, estando na actualidade bastante deteriorado. chegando a estar deshabitado e en ru\u00edna. Tras ser vendido a David Fern\u00e1ndez Osorio, este deixoullo \u00e1 s\u00faa irm\u00e1 Albina, e esta repartiuno entre seus fillos Antonio, Jos\u00e9, Juan e Concepci\u00f3n. Na actualidade est\u00e1 bastante deteriorado.\nNunha parede do interior cons\u00e9rvase un escudo cuartelado, con cimeira \u00e1 dereita. Noutra parte do pazo, nun patio ao que se accede pola r\u00faa da capela, hai unha escaleira de pedra cara a un corredor de madeira, no que hai un escudo similar ao anterior.\nPreto do pazo est\u00e1 a capela do Carme, de planta rectangular, que forma parte do conxunto. Constru\u00edda en granito, ten fachada de perpia\u00f1os encintados, con portada en forma de arco. Conta con espadana e camp\u00e1. O templo tam\u00e9n \u00e9 co\u00f1ecido como capela dos Mansos, debido a que nela est\u00e1 soterrado Luis Manso, herdeiro da casa de Viana. Casado en Albarellos (Monterrei) con Josefa P\u00e9rez, herdara o morgado do seu pai, o Xeneral Manso, quen casara en O\u00edmbra coa filla da familia Rojas Cirvacas.\nCastro da Ceada.\nRecinto fortificado en altura que esta sendo investigado nestes momentos pola Universidade de Vigo e do que se desco\u00f1ece a s\u00faa adscrici\u00f3n temporal. Est\u00e1 situado no lugar de Espi\u00f1o.\nIgrexa parroquial de San Xo\u00e1n.\nIgrexa de estilo barroco con reformas no S. XIX situada na parroquia (da Granxa).\nIgrexa parroquial de Santa Baia.\nIgrexa do S. XVIII que pasa por ser unha das m\u00e1is grandes da contorna, est\u00e1 situada na parroquia de Bouses.\nIgrexa parroquial de Santa Mar\u00eda.\nA igrexa de Santa Mar\u00eda de O\u00edmbra foi ampliada e reformada en 1634. Ten unha capela pegada \u00e1 nave central, \u00e1 que se accede desde o interior da igrexa, onde est\u00e1 o sartego de Juan Y\u00e1\u00f1ez de Lugo, da s\u00faa familia e de Luis Manos, xunto cun escudo familiar.\nCruceiro de San Cibrao.\nCruceiro coa representaci\u00f3n da paix\u00f3n de cristo, pasa por ser un dos cruceiros m\u00e1is importantes da diocese de Ourense, foi feito en 1754. At\u00f3pase en San Cibrao.\nCasa con escudo da Inquisici\u00f3n.\nCasa de planta rectangular con muros de bo cadeirado gran\u00edtico, na fachada ten unha porta con arco de medio punto e sobe el o escudo de armas da inquisici\u00f3n. Est\u00e1 situada en Videferre.\nCapela de Santa Ana.\nPosiblemente naceu como eremitorio medieval, foi reformada no s\u00e9culo XVII. Ten unha xanela seteira na \u00e1bsida, e diversos relevos no muro norte, do Sol, a L\u00faa e un castelo labrado. En 2022 a capela ardeu por mor dun incendio forestal.\nEconom\u00eda.\nO sustento econ\u00f3mico dos habitantes do concello procede en gran parte do sector primario, especialmente da agricultura e da gander\u00eda.\nEn O\u00edmbra viuse utilizando o arado romano e o carro at\u00e9 ben entrado o s\u00e9culo XX. Coa chegada dos tractores aumentou a produtividade agr\u00edcola. Ademais dos cultivos t\u00edpicos de Galiza, coma cereais, patacas, hortalizas e legumes, \u00e1rbores froiteiras e vi\u00f1edos, te\u00f1en sona as oliveiras da zona. Cultivadas desde a romanizaci\u00f3n, a s\u00faa produci\u00f3n de aceite perdeuse en gran medida a mediados do s\u00e9culo XX, estando na actualidade en proceso de recuperaci\u00f3n.\nDestacan os produtos da horta, sendo o produto estrela o pemento branco, que conta con denominaci\u00f3n de orixe. En agosto cel\u00e9brase a Festa do pemento de O\u00edmbra, de interese tur\u00edstico galego.\nPol\u00edtica e goberno.\nToda a corporaci\u00f3n municipal est\u00e1 formada por mulleres.\nLugares de O\u00edmbra.\nPara unha lista completa de todos os lugares do concello de O\u00edmbra vexa: Lugares de O\u00edmbra."}
{"id": "5284", "revid": "98629", "url": "https://gl.wikipedia.org/wiki?curid=5284", "title": "Ver\u00edn", "text": " \nVer\u00edn \u00e9 un concello da provincia de Ourense en Galicia, pertencente \u00e1 comarca de Ver\u00edn, da que \u00e9 capital. Cunha poboaci\u00f3n de 13\u00a0817 persoas segundo o padr\u00f3n municipal de 2018, \u00e9 o terceiro concello da provincia en poboaci\u00f3n, despois de Ourense e O Carballi\u00f1o.\nXeograf\u00eda.\nO concello, de 93,9\u00a0km\u00b2, abrangue 15 parroquias. Limita ao norte co concello de Castrelo do Val, ao leste co concello de Vilardev\u00f3s, ao sur con Chaves (Portugal), ao oeste co concello de O\u00edmbra e ao noroeste co concello de Monterrei.\nEste concello est\u00e1 situado no cuadrante sudoriental da provincia de Ourense, lindando polo sur coa fronteira portuguesa. Dista 72 km de Ourense, 170 km de Vigo e 25 km de Chaves. A vila, localizada no coraz\u00f3n da f\u00e9rtil comarca do Val de Monterrei, xurdiu ao p\u00e9 dunha importante fortaleza medieval e constit\u00fae un dos principais e m\u00e1is pr\u00f3speros n\u00facleos urbanos da provincia.\nSituado na depresi\u00f3n de Ver\u00edn, o relevo deste municipio mostra dous sectores diferentes: un formado polo val do r\u00edo T\u00e1mega e o outro polos relevos monta\u00f1osos que o circundan ao oeste, onde a altitude chega aos 940 metros no Alto de Valdeagua. Tam\u00e9n atravesa o municipio unha falla denominada Creba d\u00e1 Corga, pola que fl\u00faen moitos mananciais de augas minerais.\nA rede hidrogr\u00e1fica organ\u00edzase en torno ao r\u00edo T\u00e1mega, cos seus afluentes Abedes, B\u00fabal, Rego Novo e Rego dous Gondulfes. Este r\u00edo pertence \u00e1 conca do Douro.\nAs superficies forestais est\u00e1n formadas por \u00e1rbores de ribeira, pi\u00f1eiros e por matogueiras. As terras de cultivo son de gran fertilidade e sit\u00faanse na zona do val, onde abundan as vi\u00f1as, que proporcionan o famoso vi\u00f1o de Monterrei. As condici\u00f3ns clim\u00e1ticas, que favorecen a calidade do vi\u00f1o, caracter\u00edzanse pola s\u00faa suavidade t\u00e9rmica no inverno, a calor estival e as escasas precipitaci\u00f3ns.\nDemograf\u00eda.\nInstituto Nacional de Estad\u00edstica\nHistoria.\nNas terras do concello quedaron restos de poboamento neol\u00edtico e castrexo, ademais de restos romanos, polo paso das v\u00edas XVII e XVIII do Itinerario de Antonino.\nEn 1868, coa entrada en vigor do Tratado de Lisboa de 1864, perdeu a parroquia de Lamadarcos, que foi anexada a Portugal.\nCultura.\nFestas e celebraci\u00f3ns.\nAs celebraci\u00f3ns de m\u00e1is sona son as do Entroido, das que destaca a s\u00faa vestimenta tradicional e as s\u00faas m\u00e1scaras t\u00edpicas, os cigarr\u00f3ns.\nO 15 de agosto cel\u00e9branse as festas patronais na honra de Santa Mar\u00eda. Outras festas a destacar son as de San L\u00e1zaro, que incl\u00faen unha feira gastron\u00f3mica, e que te\u00f1en lugar no mes de marzo ou abril. Por outra parte, os d\u00edas 3, 11 e 23 de cada mes cel\u00e9brase a feira na Praza da Alameda de Ver\u00edn. Cabe destacar finalmente os maios e as Xornadas do Folclore, o 15 de agosto.\nLugares de Ver\u00edn.\nPara unha lista completa de todos os lugares do concello de Ver\u00edn vexa: Lugares de Ver\u00edn."}
{"id": "5285", "revid": "82922", "url": "https://gl.wikipedia.org/wiki?curid=5285", "title": "Vilardev\u00f3s", "text": "Vilardev\u00f3s \u00e9 un concello da provincia de Ourense, pertencente \u00e1 comarca de Ver\u00edn. Segundo o IGE en 2014 ti\u00f1a 2024 habitantes . O seu xentilicio \u00e9 ou .\nXeograf\u00eda.\nO concello, de 152,7\u00a0km\u00b2, abrangue 13 parroquias. Est\u00e1 situado ao sueste da provincia de Ourense, limitando \u00e1 s\u00faa vez ao sueste con Portugal. Limita ao norte con Castrelo do Val e Ri\u00f3s, ao sur con Chaves, ao leste con Vinhais, e ao oeste con Ver\u00edn.\nTen unha orograf\u00eda de monta\u00f1a, sendo os maiores cumios os da serra de Penas Ceibes. Est\u00e1 atravesado polo r\u00edo T\u00e1mega e o r\u00edo Mente.\nHistoria.\nAs m\u00e1moas de Vilardev\u00f3s, o castro de Florderrei, un cadaleito atopado en Arz\u00e1digos e datado do s\u00e9culo VII, mostran o poboamento destas terras desde \u00e9poca antiga. Como territorio fronteirizo entre Espa\u00f1a e Portugal sufriu os avatares das relaci\u00f3ns entre \u00e1mbolos dous pa\u00edses; en 1569 os ex\u00e9rcitos portugueses invadiron e devastaron estas terras chegando ata A Gudi\u00f1a. Durante o antigo R\u00e9xime estiveron baixo a xurisdici\u00f3n do Conde de Monterrei.\nLugares de Vilardev\u00f3s.\nPara unha lista completa de todos os lugares do concello de Vilardev\u00f3s vexa: Lugares de Vilardev\u00f3s."}
{"id": "5286", "revid": "85894", "url": "https://gl.wikipedia.org/wiki?curid=5286", "title": "A Gudi\u00f1a", "text": "A Gudi\u00f1a (do antrop\u00f3nimo xerm\u00e1nico \"Gotina\") \u00e9 un concello da provincia de Ourense, pertencente \u00e1 comarca de Viana. Segundo o IGE en 2018 ti\u00f1a 1308 habitantes .\nXeograf\u00eda.\nO concello, de 171,4\u00a0km\u00b2, abrangue 8 parroquias. Limita ao norte con Viana do Bolo, ao sur con Portugal, ao leste coa Mezquita, ao noroeste con Vilari\u00f1o de Conso, ao oeste con Castrelo do Val e ao suroeste con Ri\u00f3s.\nEst\u00e1 comunicada coa estrada N-525, que vai de Ourense cara a Benavente, se ben o tr\u00e1fico pesado adoita ir pola autov\u00eda A-52. A estrada OU-533 une a vila da Gudi\u00f1a coa da R\u00faa, pasando por Viana do Bolo. Forma parte da antiga C-533 que \u00eda desde A Gudi\u00f1a at\u00e9 Lal\u00edn.\nPola Gudi\u00f1a pasa tam\u00e9n a V\u00eda da Prata do Cami\u00f1o de Santiago.\nHistoria.\nNo concello cons\u00e9rvanse restos megal\u00edticos, con varias m\u00e1moas, as\u00ed como os restos de varios poboados castrexos. Durante a romanizaci\u00f3n de Galicia houbo unha explotaci\u00f3n mineira de esta\u00f1o.\nO 15 de maio de 1167, Fernando II doou ao mosteiro de Montederramo mediante un privilexio a herdade da Coelleira.\nO 15 de xu\u00f1o de 1506 pasaron a noite na vila o rei Filipe I de Castela e a s\u00faa muller Xoana, que desembarcaran na Coru\u00f1a e se dirix\u00edan preto da Pobra de Seabra para se reuniren o d\u00eda 20 con Fernando II de Arag\u00f3n. Dado que os habitantes acudiran a recibilos cando comeron no mes\u00f3n da Canda, o rei concedeulles en C\u00e9dula Real o uso dun escudo coa coroa real, consistente nun bras\u00f3n dividido en d\u00faas metades cun tri\u00e1ngulo no \u00e1ngulo inferior.\nO edificio do c\u00e1rcere ti\u00f1a o escudo da casa de Monterrei.\nEn 1911 o militar mon\u00e1rquico Henrique Mitchell de Paiva Couceiro lanza desde aqu\u00ed a primeira incursi\u00f3n mon\u00e1rquica contra a recentemente nacida rep\u00fablica de Portugal atacando Chaves, pero ao ser derrotado regresa,ao ano seguinte e no 1919 segue lanzando incursi\u00f3ns armadas contra Portugal ao ter neste lado da raia seca a complicidade discreta do goberno espa\u00f1ol.\nCultura.\nToponimia.\nTop\u00f3nimo derivado do antrop\u00f3nimo xerm\u00e1nico \"Gotina\".\nIrmandamentos.\nO concello da Gudi\u00f1a est\u00e1 irmandado co de Puebla de Zaragoza (M\u00e9xico), anteriormente chamado Puebla de los \u00c1ngeles, onde faleceu o misioneiro gudi\u00f1ao Sebasti\u00e1n de Aparicio.\nLugares da Gudi\u00f1a.\nPara unha lista completa de todos os lugares do concello da Gudi\u00f1a vexa: Lugares da Gudi\u00f1a."}
{"id": "5287", "revid": "54334", "url": "https://gl.wikipedia.org/wiki?curid=5287", "title": "A Mezquita", "text": "A Mezquita \u00e9 un concello da provincia de Ourense, pertencente \u00e1 comarca de Viana. Segundo o Padr\u00f3n municipal, en 2018 ti\u00f1a 1039 habitantes . \nToponimia.\nO seu nome ten unha orixe incerta. Para Benito Xer\u00f3nimo Feijoo deriva de \"mesquita,\" un sen\u00f3nimo de xibarda, en tanto para Gonzalo Navaza ser\u00eda unha denominaci\u00f3n burlesca para referirse ao lugar de San Pedro de \"Ecclesiola\" (forma medieval de Grixoa).\nXeograf\u00eda.\nO concello limita ao oeste coa Gudi\u00f1a, ao norte con Viana do Bolo, ao nordeste e leste coa provincia de Zamora, e ao sur co distrito de Braganza (Portugal). A s\u00faa altitude media supera os 800 metros, o que dificultou historicamente un maior poboamento. Entre os seus cumios destacan os Altos de Aguallal (1664 m), Chao do Porco (1469 m), Valdeinfantes (1440 m), Portela da Canda (1262 m), o Alto de Marab\u00f3n (1493 m), Castelo (1362 m), Zureira (1390 m), e a serra Esculqueira (1149 m) e o Penedo dos Tres Reinos (1.025 m), estes dous na fronteira con Portugal.\nTen un clima de monta\u00f1a, moi rigoroso en inverno, con constantes xeadas e baixas temperaturas. Por esta raz\u00f3n a zona \u00e9 co\u00f1ecida como Terra das Frieiras.\nHistoria.\nA historia da Mezquita estivo vinculada desde o megal\u00edtico \u00e1 do norte de Portugal (Tr\u00e1s-os-Montes) e \u00e1 de Seabra, cos que compartiu a cultura predominante de vida pastoril.\nDurante o per\u00edodo romano o territorio foi administrado polo goberno do \"Conventus Bracarensis\", con capital en \"Bracara Augusta\" (actual Braga), ag\u00e1s un anaco da zona noroeste do concello, baixo a administraci\u00f3n do \"Conventus Asturicensis\", con capital en \"Asturica Augusta\" (actual Astorga).\nNa \u00e9poca medieval, A Mezquita foi parte das terras do Condado de Monterrei e dos Pimentel de Benavente. Xunto con C\u00e1davos, A Esculqueira, Manzalvos, O Pereiro e Santigoso, pasou a formar parte dun se\u00f1or\u00edo real do cal a vila de Vilavella foi a cabeceira. A parroquia de Chaguazoso era se\u00f1or\u00edo do conde de Amarante, en tanto que a igrexa e a casa-pazo da Mezquita estaban entre as posesi\u00f3ns dos marqueses de L\u00e1ncara.\nDurante a idade contempor\u00e1nea a emigraci\u00f3n afectou fortemente \u00e1 zona. En Santiago de Chile hai unha colonia de descendentes de habitantes da parroquia de Chaguazoso de preto de 400 persoas.\nAdministraci\u00f3n local e elecci\u00f3ns.\nO alcalde actual \u00e9 Rafael P\u00e9rez V\u00e1zquez do BNG. Sucedeu a Jos\u00e9 Luis Santamarina Ferro, do PSdeG, que gobernou en coalici\u00f3n co BNG tralas elecci\u00f3ns municipais de 2007. Este sucedeu no cargo a Francisco Jos\u00e9 Montesinos Rodr\u00edguez, que estivo na alcald\u00eda entre 1995 e 2007.\nLugares da Mezquita.\nPara unha lista completa de todos os lugares do concello da Mezquita vexa: Lugares da Mezquita."}
{"id": "5288", "revid": "98629", "url": "https://gl.wikipedia.org/wiki?curid=5288", "title": "Viana do Bolo", "text": "Viana do Bolo \u00e9 un concello da provincia de Ourense, pertencente \u00e1 comarca de Viana. Segundo o padr\u00f3n municipal de habitantes a s\u00faa poboaci\u00f3n en 2019 era de 2.886 persoas . O seu xentilicio \u00e9 \u00ab\u00bb.\nAlg\u00fans estudosos consideran que o nome de Viana lle foi dado nunha carta foral arredor de 1206 e far\u00eda referencia \u00e1 cidade francesa de Vienne (en occitano Viana), localidade que aparece na Historia Turpini, do C\u00f3dice Calixtino. Ese mesmo nome foille concedido despois \u00e1s localidades de Viana en 1219 e Viana do Castelo en 1262. O segundo elemento do nome: Bolo (do lat\u00edn \"bullum\" 'outeiro' ou indicando a proximidade ao veci\u00f1o concello do Bolo), consol\u00eddase na documentaci\u00f3n escrita no s\u00e9culo XVIII.\nXeograf\u00eda.\nLimita ao norte cos concellos da Veiga e O Bolo, ao sur coa Gudi\u00f1a e A Mezquita, ao leste coa provincia de Zamora e ao oeste con Vilari\u00f1o de Conso. Ten 271,51\u00a0km\u00b2, e \u00e9 o segundo concello m\u00e1is extenso da provincia tras A Veiga.\nHistoria e arte.\nNa vila de Viana do Bolo atopouse en 1728 unha prancha de bronce labrada, pertencente aos poboadores dun poboado castrexo. Destacan os castros do Castelo (en Covelo), O Forxancal (Edroso), O Buraco do Mouro (A Bouza), As Antas (Fradelo), O Castelo, (San Agusti\u00f1o) e O Castelo dos Mouros (Fornelos de Cova).\nDiversos estudos relacionan os seus habitantes coa tribo dos bibalos e coa antiga vila romana de \"Forum Bibalorum\". A presenza romana na zona est\u00e1 presente en restos e edificaci\u00f3ns atopadas en numerosos castros e minas. Quedan vestixios das antigas instalaci\u00f3ns mineiras do Castrill\u00f3n (en Pinza), As Antas (Fradelo), As Borreas (Caldesi\u00f1os) e A Fraga (Pradocabalos). Tam\u00e9n se conservan restos como a Ara de Viana do Bolo, o Cami\u00f1o Real de Rubiais e o Relevo de Bembibre.\nNa Idade Media constru\u00eduse o castelo de Viana do Bolo, que gozaba de foros e goberno propios. Del cons\u00e9rvase a torre da homenaxe, de base cadrada e 18 metros de altitude, levantada arredor do ano 800 para a defensa contra os \u00e1rabes e destru\u00edda na defensa da vila. En 1180 o rei Fernando II chegou \u00e1 vila, que estaba deshabitada, e ordenou a reconstruci\u00f3n da torre e a repoboaci\u00f3n da vila. A Torre pertenceu en primeira instancia a Fernando Osorio de Castro, pasando despois a Pedro Enr\u00edquez. En 1372 a poboaci\u00f3n foi tomada por Men Rodr\u00edguez de Sanabria (exiliado trala I guerra civil castel\u00e1 en Portugal tentaban colocar no trono de castela aos descendentes de Pedro I de Castela).\nFoi reconstru\u00edda no s\u00e9culo XV tras sucesivos conflitos, na Idade Moderna perde o seu car\u00e1cter de reguengo ao ser entregada por Filipe II a favor de Pedro Pimentel (fillo do conde de Benavente) ao convertelo en marqu\u00e9s e as\u00ed a vila pasa a pagar mais impostos.\nNa Revoluci\u00f3n de 1830 os liberais da zona, liderados por Antonio Rodr\u00edguez Bord\u00e1s, inician unha sublevaci\u00f3n liberal contra Fernando VII, pero son derrotados e asasinados. Co cambio de r\u00e9xime durante a rexencia a zona viuse afectada pola primeira guerra civil espa\u00f1ola debido \u00e1s guerrillas carlistas que aproveitaron o castelo como fortaleza. Foi declarada Monumento Hist\u00f3rico-Art\u00edstico o 22 de abril de 1949.\nTodas as parroquias ag\u00e1s Vilarmeao formaban parte da xurisdici\u00f3n de Viana do Bolo, se\u00f1or\u00edo do rei. Coa formaci\u00f3n a principios do s\u00e9culo XIX dos primeiros concellos cre\u00e1ronse catro: Grixoa, Rubiais, Solveira e Viana do Bolo, xunt\u00e1ndose en 1836.\nAt\u00e9 1916 recib\u00eda simplemente o nome de Viana, pero nese ano pasou a ser chamado Viana do Bolo para distinguilo doutros concellos de Espa\u00f1a (Viana, en Navarra e Viana de Soria, que pasou a chamarse Viana de Duero)..\nCultura.\nToponimia.\nAlg\u00fans estudosos consideran que o nome de Viana lle foi dado nunha carta foral arredor de 1206 e far\u00eda referencia \u00e1 cidade francesa de Vienne (en occitano Viana), localidade que aparece na Historia Turpini, do C\u00f3dice Calixtino. Ese mesmo nome foille concedido despois \u00e1s localidades de Viana en 1219 e Viana do Castelo en 1262. O segundo elemento do nome: Bolo (do lat\u00edn \"bullum\" 'outeiro' ou indicando a proximidade ao veci\u00f1o concello do Bolo), consol\u00eddase na documentaci\u00f3n escrita no s\u00e9culo XVIII.\nPatrimonio.\nA vila de Viana do Bolo ocupa un pequeno promontorio, rodeado por un dos brazos do encoro do Bao, do r\u00edo Bibei. En torno \u00e1 praza Maior hai edificios barrocos con soportais, un front\u00f3n semicircular, pin\u00e1culos, g\u00e1rgolas e balconadas, xunto con galer\u00edas acristaladas e a fonte do p\u00edo, monumento erguido en conmemoraci\u00f3n do alzamento liberal liderado por Antonio Rodr\u00edguez Bord\u00e1s que tivo lugar na vila en outubro de 1830, abortado coa execuci\u00f3n na praza dos protagonistas da revolta.\nA comarca de Viana conta con numerosas igrexas de orixe rom\u00e1nica, destacando as de Bembibre, Grixoa e San Cibrao. A igrexa do Pai Eterno \u00e9 un santuario neocl\u00e1sico do s\u00e9culo XVII, onde se celebra o d\u00eda da Trindade unha romar\u00eda popular. A igrexa parroquial de Viana conserva restos rom\u00e1nicos nas fiestras, de duplo arco de ferradura, con clara influencia moz\u00e1rabe.\nEntre os pazos do concello destacan o pazo de Humoso (do s\u00e9culo XVIII, cun patio interior representativo da cultura palaciana ourens\u00e1), o pazo de Fradelo, o pazo de Punxeiro e o pazo de Grixoa (que aparece na obra OS Biosbardos de Eduardo Blanco Amor).\nA torre da homenaxe do castelo de Viana acolle na actualidade o Museo Etnogr\u00e1fico de Viana do Bolo, que conta con secci\u00f3ns adicadas \u00e1 arquitectura popular, o fogar e a vida dom\u00e9stica, as t\u00e9cnicas agr\u00edcolas e gandeiras, e \u00e1 artesan\u00eda e oficios tradicionais. Na planta baixa hai unha pequena pinacoteca con cadros de pintores como Nelson Zumel e Sof\u00eda Garc\u00eda Mares.\nDemograf\u00eda.\nEn 1900 Viana do Bolo ti\u00f1a 8016 habitantes, descendendo at\u00e9 os 7.906 en 1930. En 1950 a poboaci\u00f3n aumentar\u00e1 a 8.448 habitantes, pero a partir dese ano minguou debido a un progresivo proceso de emigraci\u00f3n, principalmente ao Brasil, as\u00ed como a diversas cidades espa\u00f1olas e a outros pa\u00edses de Am\u00e9rica e Europa, especialmente Alema\u00f1a e Francia. En 1981 o censo rexistraba 6.411 habitantes, e dez anos despois a poboaci\u00f3n descendera a 4.672. En 2008 ti\u00f1a 3.368 habitantes. Un feito destacable \u00e9 o aumento do ano 2009 cando o concello vian\u00e9s ga\u00f1ou 14 habitantes con respecto ao ano 2008, un feito que non tivera lugar en todo o s\u00e9culo XXI.\nFlora e fauna.\nNeste contorno natural destaca o equilibrio entre o monte baixo e a superficie arb\u00f3rea, con prados nos pequenos vales entre os numerosos soutos de casti\u00f1eiros centenarios, carballos, con\u00edferas, bidueiros e abeneiros. Nun destes soutos destaca o chamado Pai dos Rebolos, un carballo de grandes dimensi\u00f3ns.\nExisten diferentes v\u00edas para a pr\u00e1ctica do sendeirismo, que percorren h\u00e1bitats ocupados por bufos reais, aguias reais, petos reais ou vichelocregos. Hai exemplares de lobo ib\u00e9rico, xunto a mandas de corzos, xabar\u00edns e raposos. Nos r\u00edos hai lontras, martas, xenetas, picapeixes e patos salvaxes.\nEconom\u00eda.\nViana do Bolo \u00e9 un concello eminentemente agr\u00edcola e gandeiro. A agricultura, limitada polo clima e o minifundio, \u00e9 principalmente para o consumo particular, exceptuando a casta\u00f1a, con grande expansi\u00f3n e demanda no mercado. Na gander\u00eda predomina o vac\u00fan, seguido do ovino, caprino e porcino, cun aproveitamento fundamentalmente c\u00e1rnico.\nA actividade forestal viuse incrementada notablemente, malia os incendios sufridos nos \u00faltimos anos. As con\u00edferas foron as especies m\u00e1is repoboadas.\nA actividade industrial c\u00e9ntrase nas empresas de transformaci\u00f3n agraria e na produci\u00f3n de enerx\u00eda hidroel\u00e9ctrica nos vales dos r\u00edos Bibei, Camba e Conso.\nA principal v\u00eda de comunicaci\u00f3n \u00e9 a estrada OU-533, que une Freixido (A R\u00faa) e A Gudi\u00f1a.\nGastronom\u00eda.\nAs terras do concello ofrecen unha ampla gama de deleites culinarios, sendo o produto t\u00edpico a androlla, un embutido elaborado a base de costela de porco adubada e curada ao fume das lareiras, celebr\u00e1ndose a s\u00faa festa gastron\u00f3mica o domingo de Entroido. Pres\u00e9ntase en tripa gorda, afumada coma un chourizo e rechea de costela troceada con carne; todo sazonado con sal, pemento doce, pemento picante e allo. Logo pasa uns dez d\u00edas afum\u00e1ndose e uns vinte de secado. \u00c9 similar ao botelo do Bierzo pero con d\u00faas diferenzas: para a androlla \u00fasase a tripa gorda e para o botelo o est\u00f3mago; ademais, a androlla \u00e9nchese de costela adubada e troceada, mentres que o botelo se enche con \u00f3sos e carne da cabeza do porco.\nO Domingo Gordo (Domingo de Entroido) cel\u00e9brase a festa da Androlla no pavill\u00f3n polideportivo e arredores, congregando at\u00e9 uns 3.000 comensais. O men\u00fa comeza cun caldo con picatostes, seguido dos c\u00e9lebres cachelos (patacas cocidas) con grelos, lac\u00f3n, chourizo e androlla. A continuaci\u00f3n s\u00e9rvese a\u00f1o asado (criado na zona), para rematar o xantar coa bica de Viana e os \"vianos\", uns bomb\u00f3ns recheos de mel.\nEntroido.\nO entroido de Viana do Bolo, de reco\u00f1ecida sona, \u00e9 o evento m\u00e1is antigo e de maior tradici\u00f3n da zona. Os preparativos comezan tralo d\u00eda de Reis, cos ensaios e a preparaci\u00f3n de disfraces e carrozas. Ao rematar a xornada diaria e durante as fins de semana, os veci\u00f1os organ\u00edzanse para ir tocar o fuli\u00f3n polas aldeas.\nDous xoves antes do Domingo Gordo (domingo de Entroido) \u00e9 o Xoves de Compadres. A v\u00e9spera as mulleres perseguen os homes para roubarlles unha peza e colocarlla ao \"Lardeiro\", un boneco de ferro recheo de palla e petardos que se colga nun poste da Praza Maior. O xoves os homes perseguen as mulleres para tirarlles fari\u00f1a, tralo cal faise a cea de Compadres. O s\u00e1bado de fari\u00f1a volve haber festa, para os chegados que estudan e traballan f\u00f3ra.\nO Xoves de Comadres \u00e9 a seguinte semana. A v\u00e9spera son os mozos os que rouban unha peza \u00e1s rapazas para colocarlla \u00e1 boneca \"Lardeira\", que se coloca nun poste a car\u00f3n do Lardeiro. Durante o d\u00eda as mulleres perseguen os homes para botarlles fari\u00f1a. Pola tarde, os nenos te\u00f1en desfiles de disfraces e carrozas, acompa\u00f1ados de grupos tocando o fuli\u00f3n. \u00c1 noite as mulleres, disfrazadas e agrupadas en comparsas que rivalizan entre elas, organizan unha cea. O venres cel\u00e9brase unha festa de disfraces para nenos e maiores, xunt\u00e1ndose todos de noite, ao igual que o s\u00e1bado, d\u00eda de maior afluencia de turistas.\nO Domingo Gordo \u00e9 un d\u00eda grande. Desde ben cedo a Banda de Gaitas Municipal percorre as r\u00faas con alboradas. Trala recepci\u00f3n \u00e1s autoridades, o preg\u00f3n e a entrega das insignias da androlla, in\u00edciase o gran desfile que percorre as principais r\u00faas, participando todos os personaxes t\u00edpicos do entroido: os Boteiros, a Mula, os Fuli\u00f3ns e as Carrozas. A camisa dos boteiros \u00e9 artesanal, confeccionada con m\u00e1is de mil metros de seda ou cinta de raso, que forman distintas figuras xeom\u00e9tricas. A Mula vai guiada por un maragato; antigamente sub\u00edase ao seu lombo ao cacique da aldea para que convidase a vi\u00f1o e viandas a todos os veci\u00f1os. O Fuli\u00f3n \u00e9 un conxunto de veci\u00f1os que fan soar ritmicamente grandes bombos e apeiros de labranza. Ao remate do desfile ten lugar a comida da Festa da Androlla, unha festa gastron\u00f3mica que en 2020 festexou a s\u00faa 50 edici\u00f3n.\nO luns \u00e9 o d\u00eda adicado aos nenos, con desfiles, concursos e pasarr\u00faas. O martes \u00e9 o pen\u00faltimo d\u00eda. O fuli\u00f3n percorre as r\u00faas, desped\u00edndose at\u00e9 o vindeiro ano. Disfrazados e cargados de fari\u00f1a, os participantes na festa percorren as r\u00faas at\u00e9 a hora do baile e dos concursos de disfraces, despois da queima dos lardeiros. Ao d\u00eda seguinte, o m\u00e9rcores de cinsa, ten lugar a procesi\u00f3n do enterro da sardi\u00f1a.\nTodos estes festexos foron xa documentados en 1914 por Nicol\u00e1s Tenorio Cerero no seu libro \"La aldea gallega\". A este escritor adic\u00f3uselle unha r\u00faa do concello.\nFestas e feiras.\nOs d\u00edas 13 e 28 de cada mes cel\u00e9brase na vila a feira.\nAdemais das festas patronais das diferentes parroquias, cel\u00e9brase a Asunci\u00f3n da Nosa Se\u00f1ora do 13 ao 17 de agosto, a Romar\u00eda do Pai Eterno en maio, e a Romar\u00eda do Santo Ant\u00f3n, o 14 de xu\u00f1o.\nDende 2015 v\u00e9nse celebrando en Viana do Bolo e Vilari\u00f1o de Conso a \"Mascarada Ib\u00e9rica\" (renomeada como \"Festival Internacional Mascarada Ib\u00e9rica ViBoMask\" en 2020). Este festival, que exerce de antesala do Entrudio local, ten lugar en xaneiro e na s\u00faa sexta edici\u00f3n chegou a congregar m\u00e1is de 40 mascaradas de invierno de diversos puntos de Espa\u00f1a, Portugal e mesmo Italia, con cerca de 700 participantes, o que fai dela a maior concentraci\u00f3n de mascaradas de toda a pen\u00ednsula Ib\u00e9rica.\nLugares de Viana do Bolo.\nPara unha lista completa de todos os lugares do concello de Viana do Bolo vexa: Lugares de Viana do Bolo."}
{"id": "5289", "revid": "109864", "url": "https://gl.wikipedia.org/wiki?curid=5289", "title": "Vilari\u00f1o de Conso", "text": "Vilari\u00f1o de Conso \u00e9 un concello da provincia de Ourense, pertencente \u00e1 comarca de Viana. Segundo o IGE en 2019 ti\u00f1a unha poboaci\u00f3n de 519 persoas . O seu xentilicio \u00e9 .\nXeograf\u00eda.\nO concello, de Vilari\u00f1o de Conso, con 200,2\u00a0km\u00b2, abrangue dez parroquias. Est\u00e1 situado no sueste da provincia de Ourense, nas abas orientais da serra da Queixa e O Invernadeiro, entre os 630 e os 1.500 m de altitude.\nPolo municipio discorren os r\u00edos Camba, Conso e Cenza, e no seu territorio hai cinco encoros. Deles o das Portas, no r\u00edo Camba, \u00e9 o de maior capacidade da provincia ourens\u00e1, con 536 hm\u00b3, e o de Cenza \u00e9 un dos de maior altitude de Espa\u00f1a, a 1345 metros de altitude. A fervenza do Cenza ten unha ca\u00edda vertical de 105 metros. Outros saltos de auga destacados son os de Suacenza, Galianda, Dona Loba e Cenza de San Mamede. O val do Cenza \u00e9 de orixe glaciar, formado na era cuaternaria. As Morrenas de Chaguazoso \u00e9 unha paisaxe gran\u00edtica de interese paisax\u00edstica.\nAbundan os soutos de casti\u00f1eiros, destacando o casti\u00f1eiro da Corredoira. Entre a fauna salvaxe destacan os cervos, xabar\u00edns, corzos, a cabra montesa, rebecos e o lobo.\nDemograf\u00eda.\n \n \n \nPatrimonio.\nCons\u00e9rvanse restos de poboados castrexos en Pradoalbar, Entrecinsa e Sabuguido. Da romanizaci\u00f3n de Galicia son os restos da calzada romana, v\u00eda secundaria da V\u00eda Nova do itinerario de Antonino, e pola que se levaba o ouro extra\u00eddo nas proximidades. Desa mesma \u00e9poca cons\u00e9rvase un pont\u00f3n.\nO castelo de Cerveira \u00e9 un recinto fortificado, situado nun cumio a 1.550 metros de altitude. Ten un per\u00edmetro de 430 m, con 250 m de murallas, principalmente nas orientaci\u00f3ns sur (150 metros, cunha porta ou abertura no medio), oeste (cunha pequena abertura que puidera ser un derrube) e outro de 30 m cara ao noroeste. Cons\u00e9rvanse cabanas feitas coa mesma pedra do monte, na s\u00faa maior\u00eda pegadas \u00e1 muralla, e cunha superficie rectangular de 20 x 4 metros.\nEn San Mamede hai tumbas antropom\u00f3rficas. De \u00e9pocas m\u00e1is recentes son o pazo de Conso e Entrecinsa, e a casa grande de Mormentelos. Entre a arquitectura relixiosa destaca a igrexa parroquial de Sabuguido.\nO concello est\u00e1 atravesado pola V\u00eda da Prata do cami\u00f1o de Santiago. No ano 2009 homologouse a ruta de sendeirismo PR-G 118 Ruta dos Soutos, apta para o turismo de natureza. \u00c9 un percorrido circular duns 8\u00a0km que parte de preto do edificio do Concello cunha derivaci\u00f3n de 3,5\u00a0km ata a central el\u00e9ctrica. No ano 2018 creouse tam\u00e9n a ruta de sendeirismo PR-G 146 Ruta Castelo de Cerveira, que parte de Pradoalbar, pasa pola ponte de Pradoalbar e remata pr\u00f3xima \u00e1 corga do Berganzo. Dende al\u00ed, por un cami\u00f1o sinalizado pero non homologado asc\u00e9ndese ata o castelo de Cerveira.\nGastronom\u00eda.\nDentro da gastronom\u00eda local destacan as troitas e angu\u00edas dos r\u00edos Cenza e Conso, amais dos chourizos, androllas e xam\u00f3ns. O domingo de entroido cel\u00e9brase unha festa de exaltaci\u00f3n do cabrito. Entre as sobremesas sobresaen a bica e o montonico. \nO museo etnogr\u00e1fico de Vilari\u00f1o de Conso conta cun centro de interpretaci\u00f3n do cogumelo.\nLugares de Vilari\u00f1o de Conso.\nPara unha lista completa de todos os lugares do concello de Vilari\u00f1o de Conso vexa: Lugares de Vilari\u00f1o de Conso."}
{"id": "5295", "revid": "85894", "url": "https://gl.wikipedia.org/wiki?curid=5295", "title": "O Castro, Sandi\u00e1s, Sandi\u00e1s", "text": "O Castro \u00e9 un lugar pertencente ao Concello de Sandi\u00e1s situado na parroquia do mesmo nome.\nSit\u00faase nun outeiro \u00f3 p\u00e9 da Torre do Castro, tam\u00e9n co\u00f1ecida como o Castelo de Sandi\u00e1s."}
{"id": "5296", "revid": "98629", "url": "https://gl.wikipedia.org/wiki?curid=5296", "title": "Aalst", "text": "Aalst \u00e9 unha cidade da provincia de Flandres Oriental en B\u00e9lxica, xunto ao r\u00edo Dendre. En 2005 ti\u00f1a 77\u00a0007 habitantes.\nSon c\u00e9lebres as s\u00faas festas do Entroido. A industria t\u00e9xtil \u00e9 a principal actividade econ\u00f3mica da cidade. Thierry Martens estabeleceu aqu\u00ed a primeira imprenta dos Pa\u00edses Baixos en 1473.\nArquitectura.\nA casa do concello data do s\u00e9culo XIII. Colexio de San Marti\u00f1o do s\u00e9culo XV.\nV\u00e9xase tam\u00e9n.\nLigaz\u00f3ns externas.\nConcello de Aalst"}
{"id": "5301", "revid": "85894", "url": "https://gl.wikipedia.org/wiki?curid=5301", "title": "Aalten", "text": "Aalten \u00e9 un concello dos Pa\u00edses Baixos na provincia de Gueldria, preto da fronteira de Alema\u00f1a. No ano 2008 ti\u00f1a 27\u00a0450 habitantes.\nO antigo concello de Dinxperlo uniuse \u00e1 de Aalten o 1 de xaneiro de 2005, como antes o fixera o de Bredevoort en 1818.\nDestacados habitantes de Aalten son Angus Young, guitarrista da banda de hard rock australiana AC/DC, e Robert Gesink, ciclista profesional neerland\u00e9s."}
{"id": "5302", "revid": "127505", "url": "https://gl.wikipedia.org/wiki?curid=5302", "title": "Alvar Aalto", "text": "Hugo Alvar Henrik Aalto, nado en Kuortane o 3 de febreiro de 1898 e finado en Helsinqui o 11 de maio de 1976, foi un arquitecto e dese\u00f1ador finland\u00e9s.\nTraxectoria.\nFillo dun enxe\u00f1eiro agr\u00edcola. Estudou arquitectura na Universidade Tecnol\u00f3xica de Helsinqui (1916-1921). Abriu o seu primeiro estudio en 1923 en Jyv\u00e4skyl\u00e4. En 1924 casou coa tam\u00e9n arquitecta Aino Marsio. A viaxe de vodas a Italia supuxo o encontro coa cultura mediterr\u00e1nea que tanta influencia ter\u00eda na s\u00faa obra. En 1927 trasladouse a Turku onde constru\u00edu a sede do xornal que converte no seu manifesto arquitect\u00f3nico. Posteriormente fixou a s\u00faa residencia en Helsinqui.\nEn 1940 trasladouse \u00f3s Estados Unidos, onde foi profesor de arquitectura no Instituto de Tecnolox\u00eda de Massachusetts (MIT). No 1950 volveu a Finlandia, despois da morte da s\u00faa muller.\nAalto tam\u00e9n dese\u00f1ou mobles e cristais. Defensor do funcionalismo e da arquitectura org\u00e1nica. Os seus edificios int\u00e9granse harmoniosamente na paisaxe, co que forman un todo arquitect\u00f3nico, a madeira e o ladrillo foron os materiais preferidos. Dese\u00f1ou 200 proxectos dos que a metade foron realizados.\nO Museo finland\u00e9s de Arquitectura e a Asociaci\u00f3n Finlandesa de Arquitectos (SAFA) estableceu en 1967 o Premio Alvar Aalto na s\u00faa honra."}
{"id": "5303", "revid": "85894", "url": "https://gl.wikipedia.org/wiki?curid=5303", "title": "Santa Ana, Sandi\u00e1s, Sandi\u00e1s", "text": "Santa Ana \u00e9 un dos lugares da parroquia de Sandi\u00e1s, no concello ourens\u00e1n de Sandi\u00e1s. Nel at\u00f3pase a casona de Santa Ana, do s\u00e9culo XVIII, unha casa grande con capela."}
